Alan Walkers «Alone» er mer enn sjangeroppgulp
Den nye singelen viser Walkers evne til å lage musikk innen EDM-sjangeren som ikke høres generisk ut. 

Engelskættede Alan Walker er ved flere anledninger blitt omtalt som «den nye Kygo», som om man allerede trenger en ny Kygo. 
Det er kanskje ikke så rart at de blir sammenlignet, ettersom de to stjernene ikke bare kommer fra samme by, men samme bydel, Fana. 
Man kan lure på hva de har i vannet der, siden de klarer å fremstille noen av verdens mest avspilte låter, og ikke bare innenfor «tropical house»- eller EDM-sjangeren. 

Alan Walkers singel «Faded» har mer enn 540 millioner avspillinger på streamingtjenesten Spotify. 

«Faded» kastet nitten år gamle Walker ut i umiddelbar internasjonal oppmerksomhet. 
Han har varmet opp for Rihanna, og nå begir han seg ut på Asia-turné. 
Hans nye singel er en kort affære, den klokker inn på kun 2:41. 
Det kjennes som disse minuttene flyr forbi. 
Låten bygger rundt det halvromantiserende premisset «kun i kveld», som at låtens narrativ kommer fra et perspektiv hvor fortelleren har det vondt, men kan glemme det i festens rus. 
Kall det «yolo» om du vil. 

Låten viser frem Walkers evne til faktisk å lage musikk innenfor EDM-sjangeren som ikke høres generisk ut. 
Dette er på ingen måte nyvinning, alle de obligatoriske elementene er her – Walker viser bare at han har en musikalsk sensitivitet gjør det hele langt mer interessant. 
At sangeren får ta så mye plass at resten av musikken kun bygger opp under det, viser at Walker evner å legge egoet til side, og kan fremstille noe som kjennes mer som en faktisk radiosingel, som et eget stykke musikk, enn sjangeroppgulp. 

Tropical house med hjerte, og hjerne. 
