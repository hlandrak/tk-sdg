Rebellen
«I sirkel under solen» er en historisk roman som tar for seg livet til Beryl Markham, den første kvinnen som fløy over Atlanterhavet vestover i 1936. 
Hun levde fra 1902 — 1986, og var slettes ikke en kvinne av sin tid. 

Beryl Markham vokste opp på en farm i Kenya. 
Hun tilbrakte mye tid i den nærliggende kipsigis-landsbyen, der hun fikk et livslangt vennskap med landsbygutten Kibii. 
Hun jaktet og red, men skole og sosietetsliv var hun lite komfortabel med. 
I voksen alder ble hun preget av ulykkelige ekteskap, men hadde likevel en urokkelig vilje til å stå på sitt. 
Alt dette flettes nydelig sammen av forfatter Paula McLain. 
Hun har i stor grad tatt utgangspunkt i Markhams egne memoarer, «West with the Night» (1942), i tillegg til andre biografier og bøker fra denne perioden for å tegne et bilde av en usedvanlig kvinne. 

Historien begynner og avsluttes med Markhams ferd over Atlanterhavet i 1936. 
Ellers er historien fortalt kronologisk fra Markham ankom Afrika som barn. 
Mesteparten av sidene er viet til Beryl Markhams liv fra tenårene og ut tjueårene og vennskapet med Karen Blixen. 
McLain evner å sette leseren inn i hodet til en rebelsk, ung kvinne. 
Samtidig er dette en beskrivelse av kvelende sosiale normer og ensom kvinnekamp. 
Men det er også en historie om romantikk og intriger, spenning og vanskelige familieforhold. 
Det hele fortalt med kolonitidens Afrika som bakteppe. 
Eventyrlystne menn på safari, og kvinnene som følger med til det fremmede kontinentet.Dessverre er oversettelsen preget av slurv, med flere feilstavelser og slagfeil, såpass mange at det ødelegger noe av leseopplevelsen. 
Klarer man å se bort fra dette, så har forfatteren skrevet et gripende portrett av en for mange, ukjent historisk figur. 
For Beryl Markham er det uten tvil verdt å stifte nærmere bekjentskap med. 
«I sirkel under solen» kan absolutt anbefales som ferielektyre. 
