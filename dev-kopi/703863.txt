Soul på den gode, gamle måten
Rett fra oppvasken på Del Friscos Grill i Fort Worth i Texas og inn i tetsjiktet av retrosoulsangere. 

Sånn kan det gå når du støter på to mann fra White Denim som liker det du holder på med. 
Austin Jenkins og Joshua Block har produsert debuten til Leon Bridges og bruker gammelt opptaksutstyr for å skape et lydbilde fra 50— og 60-tallet. 
Dette var soulens gullalder før funk, disco og siden hip hop overtok, en tidsperiode det er stadig vanligere å vende tilbake til. 
"Coming home" er låten som fikk det til å løsne, mens "Lisa Sawyer" handler om moren. 
Rendyrket retro det hele, men det er ikke så verst å bli nevnt i samme åndedrag som Sam Cooke og Otis Redding. 
Ingen av dem ble særlig gamle, og om halvannen uke fyller Bridges 26 år. 
Dette kan være hans personlige gullader. 

Beste spor: 
"Coming home", "Better man", "Shine", "Lisa Sawyer", "River". 
