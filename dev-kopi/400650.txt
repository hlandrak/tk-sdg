Talentet bobler hos Aurora Aksnes
Gjennom fire korte elektropoplåter viser Aurora Aksnes styrke som både sanger og låtskriver. 

Aftenposten var blant mediene som i januar omtalte 18-åringen Aurora Aksnes fra Os utenfor Bergen som årets største musikalske stjerneskudd. 
Siden da har interessen rundt, og fascinasjonen for, den unge artisten bare økt og økt. 

Hennes første EP med fire låter gjør ingenting annet enn å øke spenningen ytterligere. 

En foreløpig topp for Aurora kom under årets Bylarm, da hun ikke bare spilte en sterk konsert foran internasjonal bransjefolk på Sentrum Scene, men også fikk med seg en rosende tweet fra popstjerne Katy Perry på veien. 
«Endelig. 
Ny musikk som får mitt hjerte til å flagre», skrev Perry til sine da 66 millioner følgere, og la ved en link til YouTube. 

Helt grei PR, kan man vel si. 

Én av årets beste låter 

Låten Perry hadde hørt var «Runaway», også første låt ut her på debut-EP-en. 
En god, men samtidig ganske rett-frem elektropoplåt i midtempo-takt, som fascinerer mest på grunn av Auroras fraseringer og fabelaktige stemme. 

En stemme som er gjennomført mikset langt fremme i lydbildet her, smart nok. 

Den påfølgende tittellåten «Running with the wolves» er langt mer spennende, fordi spennet og dynamikken i selve melodien er større. 
Dessuten trykkes det på med et rytme— og vokaldrevet kraftrefreng som skapt for å trollbinde massene. 

Det er lett å forstå hvorfor «konkurrent» Katy Perry ikke har tvitret om denne, for å si det slik. 
Én av årets beste låter, uansett sjangerklasse. 

Nærmer seg toppen 

De to siste, og helt nye, låtene på denne EP-en følger i samme elektropop-spor. 
«In boxes» bæres frem av rytmene og den mørke teksten, mens avsluttende «Little boy in the grass» er en ny øvelse i imponerende stemmebruk. 

Personlig er jeg overrasket over at fjorårets sterke «Under stars» ikke er lagt med som nummer fem i rekken, nå når Aurora endelig skal presentere seg samlet for verden. 
Men i dagens strømmeindustri er den jo alltids tilgjengelig. 

Med syv låter ute begynner diskografien til Aurora å nærme seg det man har håpet, trodd og spådd. 
Talentet bobler. 

Med grundig, dynamisk og utfordrende låtskriving videre nå, så kommer nok snart albumet som vil plassere henne helt der oppe i poptoppen. 
Hjemme, og sannsynligvis ute også. 

Slippes mandag 4. mai. 
