Musikkanmeldelse: Kwabs - «Love + War»
Lyden av en musikalsk modningsprosess. 

ALBUM: 
Til tross for at «Walk» har blitt spilt sånn ca. hvert tiende minutt på P3 det siste året, har de karrieremessige veivalgene til britiske Kwabs både vært lange og tålmodige. 

Han kunne lett ha sluppet debutalbumet etter oppmerksomheten han fikk fra talentprogrammet «Goldie's Band: 
By Royal Appointment» for fem år siden, men ventet klokt på sitt rette tidspunkt. 

Dette preger hele «Love + War», hvor man heldigvis tør å stole på London-sangerens melankolske styrke, med storslåtte låter som «Perfect Ruin», «Forgiven», «Cheating On Me» og «Layback». 

Sistnevnte et fortreffelig høydepunkt på linje med noen av neo-soulens vakreste øyeblikk. 

At sjelen i tillegg slipper gjennom på skivas radiofrierier, er kanskje til og med desto viktigere. 
Og når nevnte dysterhet møter skivas bouncy tittelspor, disco-spenstige «Fight For Love» og ikke minst 25-åringes fabelaktige retrokutt «Make You Mine», sitter man som lytter igjen med en både tradisjonell, sammensatt og tidløs albumopplevelse. 
