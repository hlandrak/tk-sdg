Vi har kjørt Mercedes-Benz S 65 AMG
Monsteret. 
Det er ikke noe ord som for oss bedre dekker Mercedes' teknologiske galeonsfigur - S 65 AMG. 

Vi tråkker på gassen - det skjer ikke stort. 
Hva? 
Er dette den formidable toppmodellen til Mercedes-AMG? 

Skuffende - er inntrykket som varer nesten et sekund. 

Men så kommer kreftene. 
Og for noen krefter! 
Den svære limousinen sparker omsider fra og får til en fartsøkning det er sjelden vi opplever - og den veier over to tonn! 

For mye krefter? 

Den første skuffelsen er fort glemt - og det handler ganske enkelt om at bilen har for mye krefter til å greie å gi alt med det samme - og det er bare bakhjulene som får alt sammen. 
Hvorav en på papiret relativt ordinær tid fra 0 til 100 på 4,3 sekunder (sett i forhold til effekt og trekkraft). 

«Lillebror» S 63 AMG med V8-motor på 585 hester, men med firehjulsdrift, greier 4,0. 
Men S 65 demonstrerer på ypperlig vis at 0 til 100 ikke er alt her i livet... 

Men for mye krefter? 
Neida, akkurat passe, skal vi finne ut etterhvert. 

Prisen derimot... 
I Norge bikker bilen tre millioner kroner og med utstyret vi hadde til rådighet 3,3. 
Nesten en million ekstra for fire sylindre og 45 hester mer vil nok smake bittert for de fleste. 

Vi skal ikke her utøse oss om fortreffeligheten til Mercedes-Benz S-klasse generelt - det har vi gjort tidligere. 
Men vi vil fortelle hva som gjør S 65 AMG så spesiell, og hvordan den fortsatt kan være relevant i dag. 

Dinosaur? 

Denne bilen er vel omtrent så lite fremtidsrettet man kan tenke seg i vår tid med stadig økende miljøfokus. 
Men Mercedes mener tydeligvis den fortsatt har sin misjon som en demonstrator av hva de tyske ingeniørene kan få til. 

Og - er du mer miljøbevisst enn den jevne S 65 AMG-kunde, har selvsagt Mercedes bilen for deg, til halve prisen og slett ikke noen smågutt den heller: 
Les bare vår test av S 500 Plug-in Hybrid her! 

Er det hovedsaklig luksuslimousine du vil ha, er det Mercedes-Maybach som gjelder. 

Bygges for hånd 

Men her snakker vi altså toppytelser fremfor alt. 
AMG er divisjonen som lager de mest avanserte og mest kraftfulle motorene. 
De bygges for hånd og hver og en signeres av motorbyggeren som er ansvarlig for den. 
Mer om det kan du se fra vårt besøk på AMG-fabrikken. 

Mercedes-Benz S 65 AMG er selve flaggskipet. 
Oppskriften er velkjent: 
12 sylindre i V, seks liter slagvolum og to turboladere. 

Og vel er den ingen ungdom lenger - den ble utviklet tidlig på 2000-tallet og vi prøvde den første gang i CL 65 AMG. 
Den er likevel oppgradert tilstrekkelig til å ha fått redusert forbruket, og til å tilfredsstille utslippskravene etter EU6-kravene, hvilket nok ikke var ingeniørenes enkleste oppgave. 
I dagens utførelse debuterte motoren i SL 65 AMG i 2012. 

Rett og slett toppklasse 

Tallene er overveldende - og klasseledende: 630 hestekrefter og ikke mindre enn 1.000 newtonmeter - en formidabel trekkraft som sendes til bakhjulene via den mest solide girkassen som kan oppdrives der i gården. 
Og likevel er momentet redusert fra de over 1.300 den i utgangspunktet kan produsere. 

Konkurrentene fra BMW, Bentley, Aston Martin og Maserati kan ikke slå den på det planet. 
Selv ikke Porsche Panamera Turbo S - selv om sistnevnte oppleves som og er både kjappere og mer sportslig. 

Girkassen er en syvtrinns dobbelkløtsjkasse som er spesielt tilpasset denne motoren hos AMG. 
Det er den som har som oppgave å porsjonere ut kreftene - forsiktig fra start, som vi har sett. 

Men så kommer uværet. 

Går som bare... 

Det går rett og slett fælt, som det heter. 
Når den lille pausen vi nevnte innledningsvis er over, er skyvet formidabelt og man trykkes mot seteryggen. 

Og om 0-100 ikke er noe å rope hurra for (vel...), er 20-140-tiden noe ganske annet, kan vi skrive under på selv om vi ikke fikk anledning til å måle den. 
Men det kjenner man. 

Toppfarten på 250 kilometer i timen var det ikke aktuelt å prøve på offentlig vei i USA, men den er begrenset elektronisk og skulle man klare å omgå sperren, vil man klare cirka 320 - der det er tillatt... 

300 km/t rimelig 

Dessuten, hvis man velger AMG Drivers Package på ekstrautstyrslisten, for bare litt over 8.000 kroner, får man ikke bare flyttet fartssperren til 300, man får et kjørekurs i tillegg. 
Anbefales varmt! 

Og det er å forvente at en slik kraftplugg går fort rett frem, men det som virkelig overrasket oss var hvordan den oppfører seg på svingete veier. 
Vi kjørte Highway 1 i California med noen avstikkere, og at en slik svær, tung mastodont av en bil kan oppføre seg så sportslig (ja, faktisk!) og kjøreglad, ville vi aldri trodd. 

Da hadde vi selvsagt valgt sportsmodus i kjøreinnstillingene, og det funker! 

Det er kanskje en klisjé, men den er dekkende: 
Oppe i fart og på svingete vei har man inntrykk av at bilen krymper og blir lettere. 

Magi! 

Stikkordet her er noe Mercedes-Benz kaller Magic Body Control. 
Det er et system som kombinerer tilgjengelig elektronikk for både å «lese» veien forut og på brøkdelen av et sekund tilpasse understellets oppsett etter kjøreforhold og kjørestil. 
Den har adaptive krengningsstabilisatorer som vipper bilen innover i krappe svinger, så å si umerkelig. 

Magisk er akkurat hva det kjennes ut som når man kan hive den svære limousinen gjennom svingene på en fjellvei i hastigheter man ikke skulle trodd var mulige. 

Med andre ord: 
Mercedes har løst en tilsynelatende umulig ligning - samtidig som de ivaretar behovene til dem som vil ha luksus, plass, sikkerhet og komfort, har de klart å gi kjøreglede og - ja, faktisk - sportslighet i tillegg. 

Når det er sagt: 
Er sportslighet hovedtema, har Mercedes bedre med AMG GT, som vi dagen før hadde prøvekjørt i sin sterkeste utgave. 

Seks på terningen uten tvil 

Da kan man, hvis man har millionene som må blas opp, leve med et bagasjerom som er mindre enn i en Peugeot 308 og en motor som i bunn og grunn ble utviklet for over ti år siden. 

Joda, V12 er fortsatt relevant i 2015. 

Reiseomkostningene til denne reportasjen er dekket av importøren. 
Les mer her 
