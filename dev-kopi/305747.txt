Duvende California-rock fra Texas
Israel Nash følger opp med mer sonisk pop. 

ALBUM: 
Vi kan ikke gi slipp på sommeren før det nesten nye albumet til Israel Nash har fått en plass i sola. 

Amerikaneren har gjennomgått litt av en utvikling musikalsk siden han kalte seg Israel Nash Gripka og stakk innom små klubber i Norge med jevne mellomrom. 

Neil Young 

Fra å være en gammeldags roots-artist og «munnspilltrubadur» med jordnære tekster som kunne høres ut som en krysning av Jayhawks, Whiskeytown og Neil Young, med en dash Rolling Stones, har han nå lagt seg på en mer kosmisk linje. 

For - på «Lifted» får vi drømmende poprock og americana et sted mellom Beach Boys, Eagles, Mercury Rev og Jonathan Wilson (sist sett som gitarist for Roger Waters i Telenor Arena). 

Videreført 

Stilendringen begynte forsiktig på albumet «Israel Nash's Rain Plains» (2013) og ble videreført på et vis, mer dempet på «Israel Nash's Silver Season» (2015) – og dras enda lenger på «Lifted». 
Her tar han ut hele potensialet i – og utvider – et uttrykk som første gang ble brukt om Gram Parsons musikk, cosmic american music. 
Det funker med «hippiemusikk» også. 

Akkurat som Jonathan Wilson skaper Nash en helt spesiell stemning, med flotte harmonier (stort sett flere pålegg av egen stemme): 
Sonisk, psykedelisk, svevende, malerisk og vakkert, krydret med strykere, steelgitar og såkalte field recordings, opptak fra området rundt ranchen hans i Texas av frosker, sirisser og til og med en klapperslange. 

Villblomster 

Ved første gangs lytting kan nok «Lifted» virke noe ensformig, men samtidig setter denne anmelderen pris på totaliteten i prosjektet. 
Det kan høres som et konseptalbum, uten at det behøver å være intensjonen. 

På en måte høres det ut som om «Lifted» er en eneste lang sang, og det kan selvfølgelig brukes mot Nash. 
Låtene likner riktignok på hverandre, men noen mer temposterke spor blir velplasserte villblomster på den ellers så velpleide enga, med fengende «Lucky Ones» og «Spiritfalls» som høydepunkter ved siden av den kule åpningen «Rolling On». 

Vokalen smelter på en måte sammen med de øvrige instrumentene (som han stort sett trakterer sjøl) i de tildels grandiose arrangementene signert Jesse Chandler (som har jobbet med beslektede band som Mercury Rev og Midlake). 
Det funker, det også. 

Fredag 16. november spiller Israel Nash på John Dee i Oslo. 
