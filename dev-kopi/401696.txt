Filmanmeldelse:Svenske tilstander 

Det rike rollegalleriet løfter denne milde satiren til et engasjerende portrett av en flerkulturell svensk småkommune. 

I åpningsminuttene av dette svenske småstedsportrettet fikk jeg bange anelser. 
Det kunne virke som vi ble presentert for et lite, karikert Amerika i Sverige, med cowboydans og «vill vest», der de to hovedpersonene, Dana og Aida – som etnisk sett skiller seg tydelig ut – er de utstøtte indianerne, for å formulere det litt banalt. 

Men de som fikk med seg Gabriela Pichler forrige film, Spise sove dø, vet at hennes filmunivers ikke så enkelt lar seg kategorisere. 

Som en ensom svale har hun gjennom flere filmer ganske fordomsfritt utforsket kulturforskjeller og ikke minst klasseforskjeller i det moderne Sverige. 
I denne filmen er hun mer direkte kommenterende enn noen gang. 
Det virker stort sett til filmens fordel, og kanskje er det ikke tilfeldig at filmen kommer akkurat nå. 

Svensk konsensus for fall 

For det Sverige vi presenteres for her, er annerledes enn det vi kjenner fra de polariserende debattene om «svenske tilstander». 
Det fiktive småstedet Lafors har de samme utfordringene som andre småsteder, og i kommunestyret jobber man hardt for å gjøre seg lekre overfor utenlandske bedrifter. 

Musse, som opprinnelig er tamil, holder på å få en tysk billigkjede på kroken, og kommunen beslutter seg for å lage en reklamefilm om de kvalitetene Lafors har å by på. 

Problemet er bare at tenåringene Dana og Aida lager sin alternative versjon som stiller kritiske spørsmål til arbeidsforholdene i kjeden, og den velkjente svenske konsensusen slår sprekker. 
Brått er Dana og Aida blitt rebels with a cause. 

Positive motsetninger 

Hadde Pichler stanset der og latt sosialrealisme og rettferdig harme få styre resten av filmen, ville dette blitt for enkelt og forutsigbart. 
Det er isteden måten Pichler bryter opp den sosialdemokratiske harmonien på, som gjør filmen engasjerende. 
Dana og Aida har masse energi som ikke alltid finner en konstruktiv retning, men de introduserer oss for et lokalsamfunn som er motsetningsfullt i beste forstand – på en dypt menneskelig måte. 

Dette er kanskje den første nordiske filmen jeg har sett som tar mangfoldet for gitt. 
Det er et faktum at det svenske samfunnet er grunnleggende flerkulturelt, konstaterer Pichler, så om vi skal krangle med hverandre – og det er det mange gode grunner til, også her – så bør det ligge til grunn. 

På den måten har Pichler mest til felles med filmskapere utenfor Norden, som Spike Lee og Ken Loach, der det er lov å skrike til hverandre og kalle hverandre ting. 

Ulike visjoner om Sverige 

Her får hun frem mer nyanserte motsetninger som ofte forsvinner i den altoverskyggende inndelingen mellom «oss» og «dem». 

Sammenstøtet mellom Dana og Aidas mødre er illustrerende i så måte: 
Den ene er en tidligere fryktløs tyrkisk journalist som nå driver kafé, den andre er en opprinnelig irakisk flyktning som mangler utdanning og jobber som renholder. 

De har helt ulike visjoner for sine døtre, akkurat som de har ulike ideer om hva slags nasjon Sverige skal være. 
Denne scenen er kanskje mest trist, men Pichler har et enda bedre øye for den flerkulturelle virkelighetens absurditeter og for rasismen som også utveksles mellom minoritetene. 

Som når en innvandret rumener som har lykkes i Lafors gjennom hardt arbeid, vikler seg inn i en voldsom krangel med tilreisende romer. 

Utopia? 

Kanskje er det en utopisk smeltedigel Pichler her dikter frem – et sted der de fleste har hjertet på rett plass, og man finner tilbake til hverandre, til slutt. 
Man klamrer seg til det svenske kompromisset som akkurat nå i valgkampen viser sprekkdannelser. 

Om den ytre handlingen kan virke litt blåøyd, er ikke portrettene av de ulike mennesketypene det, og det er hva som løfter filmen. 
Den viser hvor kjedelig Sverige ville vært uten innvandringen. 
