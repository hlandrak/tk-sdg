Mesterlig klaustrofobisk
Health lager lydsporet til dine verste mareritt og beste fantasier. 

Health er tilbake med storslagen elektrostøyrock om dop, død og depresjon. 

Den undergangsaktige singelen «New coke» fikk følge av en kvalmende spektakulær musikkvideo og satte stemningen for albumet. 
«Stonefist» smeller til som andrespor. 
«Life» er platens mest oppløftende låt, mens «Salvia» fyrer av maskingeværsalver rett i øregangene dine. 
Lydbildet er enormt. 
Her har man ikke spart på verken krutt eller klang. 

Jeg spår også at vi kan vente oss en haug med gode remikser av låtene herfra. 
Health lager ikke koselig musikk. 
Men jeg koste meg fra begynnelse til slutt, selv om et par låter kunne ha blitt ofret underveis i produksjonen. 

Beste spor: 
«New coke», «Stonefist», «Flesh world (UK)». 
