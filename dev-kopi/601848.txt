Melankolsk synthpop
Marte Eberson har vært å se på de største scenene i Norge som keyboardist i gruppen Highasakite. 
Nå har hun tatt rampelyset selv og starter sitt soloprosjekt med albumet «Mad Boy». 
Synthen er selvfølgelig sentralt plassert i lydbildet — gjennomsyret av kalde 80-talls viber. 
Lag på lag med synth, melankolske stemninger og beats driver sangene fremover. 

Eberson har utvilsomt et talent, men stemmen hennes når dessverre ikke opp blant de beste i landet. 
Den mangler særegenhet, og i stede for å satse på sin egen sound høres det ut som hun streber for å låte som noen andre. 
Sangene «Leon» kunne likeså godt vært en av Lana Del Ray sine, mens «Let´s Dive» har et spor av Susanne Sundfør. 
Likheten til Highasakite kan heller ikke unngås. 

Elektropop er nåtidens heteste sjanger her i hjemlandet. 
En syntetisk sjanger hvor vokalen ofte står for en stor del av egenarten. 
Derfor blir det vanskelig å skape noe helt særegent med mindre man har en storslagen stemme. 
Eberson vet hvordan man arrangerer låter og lager fine popsanger, men bringer ikke så mye nytt til publikum. 
«Mad Boy» er med andre ord verdt å sjekke ut for de som elsker sjangeren, men kanskje litt kjedelig for de som ønsker noe nytt. 
