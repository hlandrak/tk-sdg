Neo Mi Bluetooth-høyttaler
Ta med deg musikken i dusjen! 

Bluetooth-høyttalere finnes snart i alle former og fasonger. 

Du kan høre musikk fra en liten golfball-lignende dings på kjøkkenbordet, fra ymse typer radioer eller fra større oppsett som gir skikkelig fest-trøkk. 

Noen av oss liker også å høre musikk og nyheter mens vi er på badet, og kanskje til og med mens vi står i dusjen. 

Made in China 

Dette har det sveitsiske selskapet Neo Products tenkt på. 

Nå er det egentlig ikke så mye sveitsisk med denne mikro-høyttaleren ut over selve ideen, for som med det meste annet av teknologi til hjemme- og fritidsbruk er også Neo Mi laget i Kina. 

Høyttaleren kommer for øvrig i flere størrelser og varianter, men denne gangen er det altså dusj-utgaven vi tester. 

Du må ha glatte fliser 

Først av alt: 
Det er ikke noe poeng i å bruke 500 kroner på en slik om du ikke har helt glatte fliser på badet, eller en glassvegg som er helt jevn. 
For med én gang Neo Mis sugekopp møter en ru overfalte, faller den av etter noen sekunder. 

Det opplevde vi på den harde måten. 
Kræsj! 
Så landet hele stasen på det harde golvet ved sluket, med det resultat at deksel og høyttaler skilte lag. 

Heldigvis gikk det bra å få dekselet på plass igjen, og selve høyttaleren så ikke ut til å ha lidd noen overlast. 
Den spilte med andre ord like godt, og hadde ikke fått noen synlige skrammer. 

Den satt imidlertid ikke fast på noen av våre baderomsvegger eller tak, og til slutt måtte vi nøye oss med å la den stå på badekarskanten. 

På jobben har vi derimot en dusj med helt glatte fliser, og der satt den lille tassen som et skudd. 
Faktisk var det direkte vanskelig å få vridd den løs igjen uten at høyttaleren løsnet fra basen. 
Heller ikke dette gjorde noe, for det er bare å skru på plass igjen. 

Et lett puff er nok 

For å skru på høyttaleren gikk du den et lett puff. 
Da sender den også ut signalet som gjør at den får forbindelse med en mobiltelefon eller annen Bluetooth-enhet. 

Det gikk helt fint ved første forsøk, og det tok ikke mange sekundene før vi spilte både nettradio og Spotify. 
Å svare på anrop fungerte også fint. 

Volumet regulerer du ved å skru høyttaleren mot høyre (volum opp) og venstre (volum ned). 
Dessverre er ikke regulering særlig nøyaktig, og vi fant det vanskelig å finne en mellomting mellom altfor lavt og plagsomt høyt. 

Det dermed kanskje best å stille volumet på mobilen på passende nivå før du går i dusjen. 

Ikke verst lyd 

Man forventer seg ikke all verden med en liten sak som dette, men lyden er faktisk overraskende god, pris og størrelse tatt i betraktning. 

I motsetning til en del DAB-radioer vi har prøvd, gjengis stemmer tydelig. 
Og selv om vi ikke vil si at høyttaleren har bass, er det noenlunde avstemt slik at musikk høres helt greit ut. 

Konklusjon 

Helt fortrolig ble vi aldri med denne saken. 

Ankepunktene er først og fremst den upresise volumkontrollen på enheten (på telefonen fungerer det fint) og en opphengsløsning som ikke fungerer på alle baderomsvegger. 

Det går an å bruke en tråd eller snøre, men da forsvinner jo noe av design-poenget. 

Om du har riktig vegg og absolutt må ha lyden helt opp til øret mens du dusjer, så er dette en morsom greie. 

Neo Mi 
