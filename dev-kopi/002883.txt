P for Positiv
Admiral P beviste at han er mer enn en sommerhitmaker 

Siden gjennombruddet med "Snakke Litt" (2011) har Philip Boardman, bedre kjent som Admiral P vært landets store sommerhitmaker. 
Men det var ikke før han i fjor albumdebuterte med Selvtillit & tro at han tok steget opp som noe mer enn en "summerhit wonder", godt hjulpet av sin mest komersielle singel "Engel" med Nico D selvfølgelig. 
Han er - vel fortjent - blitt et av landets mest folkekjære artister, og nå står han altså på Kongescenen på Slottsfjell foran sitt liveband The Global Citizens Band (som teller åtte medlemmer!), klar for å befeste sin posisjon ytterligere. 

-"Jeg har fått nøklene til å åpne årets Slottsfjellfestival, er dere klare folkens?" skriker den zambiskfødte nordmannen stolt ut rett etter åpningslåten "Spinnvill". 
Og ja, publikum var klare. 
Foran ved scenekanten hylte de ivrigste jentene. 
Rett bak de, danset de villeste guttene og oppover skråningen var det lite som tydet på at vi nordmenn sliter med det såkalte "norwegian stiffness syndromet" kjent fra en viss ølreklame. 

Og om selvtilliten skulle være lav hos noen av de fremmøtte ved konsertstart, finnes det ikke tvil i helvete engang om at Admiral P gjorde sitt for å gi den et løft i løpet av sitt timeslange festivalsett - mer billedlig forklart som et timeslangt vekkelsesmøte på en karibisk selvutviklings-resort. 
For med låter som "Skakke gi opp", "Selvtillit & tro" og "Gjør så godt du kan" øste admiralen på med en coctail av komplimenter og annerkjennelser ut over det frelste festivalområdet. 
Selvfølgelig ispedd klare instrukser om koring og veiving - viktig for samholdet. 
En enkel sak tenker du kanskje, ja nærmest platt tenker faktisk jeg. 
Men det er fascinerende hvor lite klam Admiral P fremstår når han under "Fy faen" bryter ut: 
"Fy faen dere ser bra ut!". 

Med unntak av lydtrøbbel i starten, en voldsomt sur gitarsolo ("Gjør så godt du kan") og et par transportettapper i setlisten ("Vakker & Søt", "Følelse"), beviste Admiral P at hardt arbeid, positiv innstilling og en god dose karisma tar deg ganske langt. 
Ja, til himmelen baby, hvor "Engel" går på repeat, alle synger med og nordmenn danser midt på dagen. 
Veldig gøy der og da, men ikke så mye mer. 
