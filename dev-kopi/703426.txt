Småtrivelig såpeopera
Sleipe menn som horer og ikke betaler æresgjeld, og rettskafne kvinner som er så gode at mennene ikke fortjener dem. 

"Mektigere enn sverdet" begynner med en tikkende IRA-bombe ombord på passasjerskipet "Buckingham" i 1964. 
Emma Clifton føler seg presset til å fratre som styreleder i rederiet etter terrorangrepet. 
Superheks Lady Virginia Fenwick skyr ingen midler for å felle Emma. 

Krøniken om Clifton–familien minner om tv–serier som "Dynastiet" og "Maktkamp på Falcon Crest", med Emma som Krystle og Lady Virginia som Alexis. 
Det er gamle referanser, men så er også Jeffrey Archer av den gamle skolen. 

Jeffrey Archers liv er mer interessant enn bøkene han skriver. 
Han ble født i 1940, sønn av en kvinnelig spaltist og en dømt bedrager. 
29 år gammel ble Jeffrey Archer valgt inn i parlamentet for de konservative, men måtte siden gå av etter en finansskandale. 
Archer slet med bunnløs gjeld, og måtte flytte ut av sitt flotte hus. 
Da begynte han å skrive bøker, som viste seg å bli bestselgere. 
Den mest kjente er "Kane og Abel" (1979), som også ble tv-serie. 
Til sammen har mannen solgt 270 millioner bøker. 

På 80–tallet ble forfatteren tatt til nåde av statsminister Margaret Thatcher. 
Archer ble viseformann i det konservative partiet. 
I 1987 skrev tabloidavisene at Archer hadde betalt en prostituert. 
Men avisene klarte ikke å bevise noe, og tapte rettssaken. 
Denne episoden kom opp igjen, og denne gangen ble Archer dømt for å lyge i retten. 
Han satt i fengsel 2002–2003, men kom ut igjen og fortsetter å pumpe ut sine underholdende bøker. 

På slutten kryssklipper Archer mellom to rettssaker. 
Den ene har mye kjent stoff – da går boken fra småtrivelig til småkjedelig. 
Mye dreier seg rundt en bok om Josef Stalin, som Sovjetunionen har beslaglagt. 
Hvis boken kommer ut, kan den forandre historien. 
Archer mener kanskje at også hans bøker er viktige. 
Det er de ikke, bare underholdende. 
