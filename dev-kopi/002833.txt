Rett i fleisen
Slutface gir by: 
Larm-publikum en særs vellykket oppvisning i kontant og fengende punk. 

I forkant av by: 
Larm 2015 har gitarrockens posisjon i norsk musikk vært oppe til debatt. 
Riktignok speiler bransjefestivalens program både interessen for og oppblomstringen av den lenge forbigått urbane musikken i Norge - mens Slutface er blant banda som viser at det fortsatt er plass til gitaren i norsk musikkbevissthet. 

Stavanger-bandet var det yngste i årets Urørtfinale. 
Medlemmene er mellom 17 og 20 år og tydelig inspirerte av både 70-tallets punk og 90-tallets fuzz, og har fått mye velfortjent oppmerksomhet for den ultrafengende singelen "Angst" fra fjorårets EP We're Just OK. 

Under konserten lørdag kveld gjøres låtene hakket tyngre og mer aggressive enn i innspilt versjon. 
Det funker bra. 
Den kontante, og tidvis seige, punken er pakket med en energi som driver det hele fremover, og er et stjerneeksempel på hvor effektivt ung energi og idealisme kan smitte over på et publikum som har sett haugevis av konserter de siste dagene. 

Vokalist Haley Shea er en engasjerende, karismatisk frontfigur som løfter musikken ut fra scenen. 
Sammen med resten av bandet inviterer hun til både euforisk dans og moshpit på samme tid, og viser at selv om gitarrocken er underrepresentert i norsk musikkvirkelighet akkurat nå, er gjengen fra Stavanger fullt kapable til å holde den i live. 
