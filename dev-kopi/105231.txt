Plateanmeldelse:Five Finger Death Punch – «Got Your Six» 

Brautende tegneseriemetal. 

Five Finger Death Punch 

«Got Your Six» 

(Eleven Seven/Warner Music) 

Las Vegas-bandet Five Finger Death Punch er bandet som splitter metalfansen; de som omfavner effektiv og enkel, rett-i-trynet-metal og de som vil ha en smule finesse under den aggressive overflaten. 

La det være sagt med én gang; Five Finger Death Punch er stigende folkehelter i førstnevnte kategori. 

Her er det massive gitarvegger, en vokalist (en bra en også, i Ivan Moody!) som både brøler i beste Slipknot-stil og briljerer i renere partier med solid baryton, og ikke minst får du refrenger så latterlig lettfattelige at de noen ganger blir en parodi på seg selv («Jekyll & Hyde» blir nesten dum i all sin enkelhet). 

Dette er wrestling-metal for alle som tøffer seg med å dunke knyttneven inn i brystkassen med tommelen først i takt med musikken. 

Dette sjettealbumet er likevel en klar søknad til å entre de aller største arenaene i hjemlandet og kanskje til å være headliner i egen kraft neste gang de kommer til Europa også. 

For lyden på «Got Your Six» er svær, uttrykket publikumsvennlig og live holder de også visuelt hva de lover gjennom musikken; farger, fest, fart og moro. 

BESTE LÅT: 
«Got Your Six» 
