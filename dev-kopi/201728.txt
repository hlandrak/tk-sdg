Test: AUTODAB Smart
Styres med mobilen. 

Mange gruer seg til FM-signalene slås av og det blir lydløst i bilen. 
Slapp av. 
Det er enkelt og billig å få DAB+ i bilen. 
Vi har her testet en modell som det tar fem minutter å koble opp. 

Løsningen vi testet egner seg aller best for biler med originalt integrert radio, gjerne med integrerte rattkontroller, som du ønsker å beholde. 
Det er likevel en nødvendighet at din eksisterende radio har en AUX-inngang. 

Vi har tidligere testet en rekke DAB-adaptere i samme bil. 

AUTODAB Smart 

Settet inneholder selve DAB+-boksen, en antenne, strømforsyning og AUX-kabel. 
Oppkoblingen trenger ikke ta mer enn fem minutter, men skal du ha en fin permanent løsning, bør du nok sette av en times tid. 

Antennen behøver ikke jording og kan klistres rett på ruta. 
Det gjør at du slipper å ta av trekket på A-stolpen. 
For et pent resultat, kreves riktignok ofte at man tar av denne og vipper ut hanskerommet for å trekke ledningen slik man vil ha den. 

Kort AUX-ledning 

De fleste biler har AUX-tilkobling i umiddelbar nærhet av spilleren. 
Testbilen har den under armlenet. 
Medfølgende AUX-ledning er litt kort. 
Da må boksen plasseres i nærheten av denne, noe som innebærer mye trekking av ledninger. 

Vi savner at boksen sender en FM-frekevens som vi kunne plukket opp på radioen. 
I en tid der vi bruker mobilen mye til lydkilde, ønsker man at AUX-koblingen er tilgjengelig for mobilen i stedet. 

Styres med App 

Det følger ikke med noe knappesett til å styre boksen med. 
I stedet laster man ned en enkel app, som fås både til Android og iPhone. 
Appen er svært enkel og lett forståelig. 
Du kan velge å vise alle kanaler, regionvis eller etter favoritter. 

Sistnevnte blir mest brukt. 
Det er plass til seks kanaler på en skjermvisning. 
Da slipper man å scrolle mye. 
Når du velger en kanal, bytter den bilde og viser kanal med info og bilde. 
Du skifter til neste kanal ved å trykke nederst på skjermen. 

Men du trenger en holder til mobilen, gjerne med lader. 
Jeg savner også en nattfunkjson på appen. 
Hvit bakgrunn lyser infernalsk i mørket. 
På denne årstiden er det stort sett mørkt når man kjører bil, og da blir det til at man setter mobilen i dvale. 
Da blir det plutselig litt styr å bytte kanal. 

Dette problemet er trolig borte før du rekker å laste ned appen. 
Etter vår tilbakemelding der vi i stedet ønsker sort skjerm og hvit skrift, blir dette endret på produktene som kommer for salg i Norge, antagelig som en nightmode-innstilling. 

Ved oppstart velger den samme kanal som du avsluttet med. 
Du trenger altså ikke å koble opp telefonen hvis du har en favorittkanal. 

Ved et par anledninger slo appen seg av, men blåtannforbindelsen virket for øvrig bra. 

For dårlig antenne 

Testen er utført sentralt på østlandet, med generelt ok signaler. 
Medfølgende antenne funkerte ikke tilfredsstillende nedi dumper og over Sollihøgda, som også er et problemområde for FM. 
På vestlandet, med langt mer utfordrende forhold, bør du kjøpe den beste antennen man kan tilby med det samme. 

AutoHifi selger en antenne fra Funke som er testet av NRK som den beste glassantennen. 
Den koster 450 kroner og er en god investering. 
Den kan ogås brukes på andre mottakere, om du senere skulle ønske å oppgradere. 
Disse DAB-antennene funker best. 

Lyden 

Vi oppevde lyden som en god tanke spinklere og en del skarpere enn FM-lyden. 
Ikke verre enn at man henter det inn med bass og diskant på spilleren, men litt dårlig løsning dersom man veksler mellom FM og DAB. 
Lydnivået var også litt høyere, men mange spillere kan justere AUX-inngangens lydnivå. 
Det gir derfor ingen praktiske problemer. 
