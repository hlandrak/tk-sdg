Til angrep for skarre-r
Dette er en interaktiv pekebok med rogalandsdialekt. 

Skarre-r sprer seg kanskje utover Norge, men det er langt mellom dem i spill. 
På Randaberg sitter en familie og lager en pekebok for barn som vil lære å lese og regne, eller som bare vil peke på greier og høre hva de egentlig heter. 
Til glede for rogalendinger skjer dette på lokal dialekt. 

Jeg har en guttunge i nesten riktig alder for dette spillet. 
Men han skal bli trønder eller nederlender, så han får prøve den engelske versjonen. 
Eller den franske, som du også kan skifte til om du måtte ønske det. 

Surikater 

Uansett blir du med til havets bunn, hjem til folk, ut på byen eller til bondegården, og der får du poeng for å gjenkjenne ting, eller du kan bare trykke og høre hva de er. 
Dette er helt fint. 
Jeg skulle ha ønsket meg noen flere bilder, men til 14 kroner er dette uproblematisk. 

Da jeg var liten, ble jeg med til en dyrehage der de hadde surikater, noen søte mungodyr som du like gjerne kan slå opp på Wikipedia. 
Jeg ble umiddelbart pangsjarmert, og når de søte tassene skal lære deg å telle i dette spillet, er det like før det i seg selv gir ekstrapoeng. 

Fargerikt 

Det er lett å finne frem mellom de ulike pekebildene, men det kan nok være lurt om en voksen er til stede i begynnelsen. 
For de voksne som må eller ønsker å hjelpe til, er det lagt inn småpussigheter som Supermann og Den onde snømannen. 
Snedig. 
Kanskje vil Den onde snømannen vende tilbake i en oppdatering? 
Kanskje. 

Tegningene til Eivind Aanestad er fargerike og detaljerte. 
Han har fått hjelp fra niesene Mina og Sesilia til å lese inn. 

Ipad-versjonen er langt mer småbarnsvennlig enn Iphone-versjonen, der det kan bli i overkant smått og litt knotete å treffe de rette greiene, så de minste må helst ha leseplate fra Apple. 
Android-versjon finnes dessverre ikke lenger, men har du Ipad og småbarn er dette altså bare å anbefale. 

Siden flere lurer: 
Spillet heter altså bare Interaktiv pekebok. 
Det er å finne i App Store. 

Etter at dette ble publisert har Aanestad også valgt å legge ut en kortere gratisversjon for Android. 
