Fra Solkongens hoff
Bergen Barokk gir oss en guidet tur i Versailles. 

I 1682 flyttet Ludvig den 14. sitt hoff ut fra Louvre i Paris til landsbyen Versailles, der et lite jaktslott var blitt ombygget og utvidet til en enorm residens med plass til opp mot 5000 adelige gjester og deres tjenestefolk. 
Slottet i Versailles ble et kraftsentrum i tidens aristokratiske kultur. 

Det fungerte som en slags permanent teater hvor musikere, dansere og skuespillere skapte en overdådig ramme om «Solkongen», og hvor han selv deltok som ivrig danser i balletter og operaer og fester. 

Platen «Suite Life« gir oss en fornemmelse av hvordan hoffmusikken i Versailles kunne høres ut. 
Musikerne i Bergen Barokk — Frode Thorsen (blokkfløyter), Hans Knut Sveen (cembalo) og Markku Luolajan-Mikkola (viola da gamba) - har, sammen med Thomas C. Boysen og Thor-Harald Johnsen (teorbe og barokkgitarer), tatt tak i en rekke notebøker som Hotteterre, Marais, Couperin, de la Barre og andre av Solkongens hoffkomponister utga «med kongelig privilegium» på starten av 1700-tallet. 

Les også: 

På platen er stykker av flere forskjellige komponister satt sammen til suiter. 
Mange av stykkene er dansesatser, ofte med folkelige innslag. 
Men dansene og de eksotiske elementene er blitt bearbeidet og forvandlet til noe annet på reisen inn i hoffmiljøet. 
Og i Bergen Barokks flotte, innsiktsfulle tolkning kan du så å si følge hele kultiveringsprosessen. 
Du hører det musikalske fundamentet, de enkle formene, ekkoene av de landlige dansene, men også — først og fremst - et utrolig raffinert musikalsk uttrykk. 
Dette er høyt stilisert kunstmusikk, full av finurlige vendinger og sirlig ornamentikk. 
Fremført med vidd og eleganse av fem lekende musikere. 
