Kjendis søker kjæreste:«Blåste de hele budsjettet på å få med kjendisene på dette?» | 
Linnéa Myhre 

TV 2 prøver å lage romantisk sjekke-TV av møter mellom kjendiser og vanlige folk. 

TV-programmer som skal hjelpe mennesker å finne kjærlighet er ikke noe nytt, og det finnes nok av vanlige folk som vil date på TV. 
Men hva skjer når man slenger et par kjendiser med i miksen? 
Det må jo bli dobbelt så bra! 
Eller? 

Kjendis-konsept søker programleder 

Første episode starter på en singelfest på Ekeberg-restauranten i Oslo. 
Der står samtlige av de fire kjendisenes beilere og venter på hovedpersonenes ankomst, mens de drikker seg nervøst opp. 

Ida Fladen ankommer først, og det er ubehagelig å se henne spasere inn i gruppen av menn som vil date henne. 
Ikke fordi det er så flaut, men fordi hun later til å måtte bære programmet alene. 

Settingen og hvordan drive programmet videre virker lite gjennomtenkt. 
Det som kanskje har fungert på amerikansk sjekke-TV før går altfor tregt. 

Modne menn flokker seg rundt 

Et gisp går gjennom salen idet Lilli Bendriss (73) entrer rommet. 
Hun formelig svever inn til stående applaus, og en gruppe modne menn flokker seg umiddelbart rundt henne. 

Mens Lilli uttrykker sin svakhet for yngre menn til kamera, dukker 84 år gamle Kjell opp, med høreapparat og plaster på haken, for å sjekke henne opp. 
Det er hjerteskjærende, men Lilli flørter høflig med alle etter tur, og det er god stemning. 

Glenn Jensen er den mest ukomfortable av de tre kjendisene, og er vanskelig å bli kjent med. 
Han ønsker seg en kvinne å dele livet med, som kan lage mat og vaske klær. 

Den siste kjendisen i flokken, Dennis Vareide, kommer aldri frem til singelfesten. 
Han må i møte med huspsykologen i siste liten, som viser seg å være Aftenpostens egen kjærlighetsguru Frode Thuen. 
De blir enige som at Dennis fortsatt tenker på eksen, og ikke er klar. 
For nå. 

Kaster inn noe billig gullpynt 

Deltagerne skal velge én av frierne de vil møte videre på date, og vi får inntrykk av at det er et avgjørende valg. 
Men hvorfor? 
Det er jo ikke uendelig med folk som har meldt seg på dette programmet, og de resterende beilerne spares til senere. 

Det bygges likevel opp til et nervepirrende valg. 
Akkurat hvor valget tas, er ikke så viktig. 
De finner en krok i lokalet og kaster inn noe billig gullpynt, skur på flombelysningen og kamera, action. 

Alvorlig talt. 
Er ikke budsjettet større enn dette? 
Er ikke hele greia med å få date en kjendis at det skal være litt glam? 
Eller blåste de hele budsjettet til å få med kjendisene på dette? 

Trommer og tungetale på første date 

I episode to går kjendisene på første date. 
Ida og Glenn teamer opp til dobbel shuffleboard-date, mens Lilli har valgt ut en yngre mann. 
Hun vil vise ham sine eksotiske sider. 

Iført leopardmønstret pelskåpe og støvletter, møter Lilli og daten hennes Mikkel Gaup(!) ute i skogen. 
De føres inn i en lavvo, og vi får servert en lang Åndenes makt-sekvens med trommer og tungetale. 
Dennis på sin side, går tilbake til eksen, og trekker seg fra hele opplegget. 

Spennet i kjendiser er for så vidt greit, og de ulike karakterene utfyller hverandre. 
Det er likevel Lilli som stjeler showet, både med de mest interessante beilerne, samt et ekstra lager overraskelser i ermet. 

For det er jo dét vi vil ha, når vi får være med på date med en kjendis. 
Det lille ekstra. 
Eller? 

Resultatet virker retningsløst 

Med Kathrine Moholt som ikonisk kjærlighetskommentator i bakgrunnen, og en ekspert på hvordan snakke kjærlighetens språk, burde det være grunnlag nok for dating-TV. 

Men resultatet virker retningsløst, og jeg er usikker på om jeg ser på Åndenes makt, Jakten på kjærligheten eller Gift ved første blikk. 
Det kunne blitt en artig kombinasjon, men jeg er heller forvirret, og ikke særlig underholdt. 

De fleste av beilerne er dessuten så anonyme at det er vanskelig å heie på noen av dem, og ansiktene deres glemmes like raskt som om man skulle ha sveipet på Tinder. 

Noen høydepunkter er det likevel: 
Det er gøy når Ida tror hun skal på date med Aleksander Rybak, og fint når Glenn eller Lilli åpner seg om sin frykt for kjærlighetslivet. 

Men det er langt mellom disse øyeblikkene, og 43 minutter føles nærmest uoverkommelig. 

Romantikeren og/eller kikkeren i meg får likevel lyst å se kjendisene lykkes, og vite hvordan det går til slutt. 
Men å følge med på prosessen føles overflødig, og jeg kan like gjerne spole meg frem til siste episode. 

Har de planer om å overbevise nye kjendiser, beilere og ikke minst seere om å lage flere sesonger, har de gjort et dårlig innsalg. 

Anmeldelsen er basert på de tre første episodene. 
