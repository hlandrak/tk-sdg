Røverhistorie under vann
«Hunter Killer» er omtrent like sublim som tittelen antyder, og byr ikke på en eneste ny idé. 
Men som hjernedød ubåt-action fungerer den helt greit. 

Hunter Killer 

Skuespillere: Gerard Butler, Gary Oldman, Adam James. 

Regi: 
Donovan Marsh 

Lengde: 2 t. 2 min. 

Aldersgrense 15 år 

Her vet man hva man får bare ved å se på plakaten: 
Gerard Butler som gravalvorlig machohelt, denne gang på ubåt. 
Av en eller annen grunn har produksjonsselskapet også latt Gary Oldman pryde plakaten, uten at det er så lett å forstå hvorfor, all den tid han spiller en mindre sentral birolle. 
Men det går jo an å gjette, og en nærliggende antakelse er at man har ønsket å få litt sårt tiltrengt, men ufortjent, kredibilitet ved å vise fram Oscar-vinneren på rollelista. 

Men dette er i stor grad Butlers film, noe som ikke nødvendigvis er en god ting. 
Han spiller en erfaren, men kontroversiell ubåtkaptein (Joe Glass) som blir kalt hjem fra jakttur for å lede en farefylt ekspedisjon i Barentshavet. 
Her har en amerikanske og russiske ubåter havnet i en farlig klinsj med hverandre, det er i hvert fall sånn det ser ut. 
Bare Butler kan hindre at 3. verdenskrig bryter ut. 
Men det kan han selvsagt ikke få til alene, derfor tar en gruppe fallskjermjegere seg inn i Russland og oppdager at det handler om et komplott på forholdsvis høyt nivå. 

For å løse floken må kaptein Glass inngå noen uvanlige allianser, hele tiden ledsaget av protester fra sin irriterende nestkommanderende, som helst vil gjøre alt etter boka. 
Den samme typen konflikt utspiller seg på land. 
Manuset er et klassisk eksempel på en svart-hvitt-fortelling hvor de som bruker skjønn er heltene og de som følger reglene er duster. 
Det er tett mellom klisjeene, og man har åpenbart hatt problemer med å velge hvilke bifigurer man skal konsentrere seg mest om. 
Resultatet blir et ufokusert kompromiss, som man bare må anta at er blitt til på klippebordet. 
Den nå avdøde svenske skuespilleren Michael Nyquist er blant de beste innslagene, som russisk ubåtkaptein. 
Han kunne med fordel blitt heist fram som den nest viktigste figuren, i stedet for Oldman. 
