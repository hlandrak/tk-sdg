Cellosolist i verdensklasse
Torsdagens konsert med Kristiansand Symfoniorkester ble årets andre musikalske høydepunkt. 
Et stort publikum ville nesten ikke slippe orkesteret fra podiet. 

Helt utenom vanlig etikette er det å begynne omtalen av en konsert med ekstranummeret. 
Men i torsdagens KSO-konsert der den russiske cellisten Boris Andrianov gjorde furore med fremførelsen både av Rokokko-variasjonene og den berømte Andante Cantabile, begge av Tsjaikovkij, tok han publikum med på en sjelden og spennende reise i ekstranummeret som han gav alene. 
Det hørtes folkloristisk ut, var tidvis markant rytmisk, var litt rocka og samtidig etnisk. 
Det viser seg å være et verk fra 1998 av den sicilianskfødte cellisten og komponisten Giovanni Sollima (født 1962). 
Her demonstrerte Andrianov både sin virtuositet og sitt musikalske temperament på en måte som fikk publikum til å juble i stående applaus. 

Som sagt var også hans spill i programmets to Tsjaikovskij-verk for cello solo og orkester av fremragende karakter. 
Og under Julian Rachlins engasjerende ledelse ble dette en strålende opptakt til kveldens hovedverk etter pause: 
Det storslåtte Musorgskij-verket Bilder fra en utstilling i Ravels orkestrering fra 1922. 

Det er musikk som utfordrer et orkester til fulle. 
Her er en mengde solistiske innslag i de enkelte instrumentgrupper, og KSOs musikere er i dag kapable til mesterlige ytelser. 
Når verket mot slutten vokser i intensitet og styrke, velter fram i bølger av klang, tilbaketrekninger til spede toner, nye monsterbølger av til nærmet orkan styrke, da tar jeg meg i å undres over hvor vi er. 
Er vi i Kristiansand? 
Er dette mulig? 

En ivrig og trofast konsertgjenger sa før begynnelsen at hun gledet seg til å høre verket «live» for første gang. 
Selv hadde jeg glemt at orkesteret gjorde dette i 2015. 
Men det er bare etter Kilden at dette har vært mulig, at Kristiansand Symfoniorkester har ressurser av kvalitet og kvantitet til å gjøre et slikt verk. 

Og så er det helt åpenbart at orkesteret med Julian Rachlin som første gjestedirigent, og like mye med Nathalie Stutzmann som sjefdirigent, har alliert seg med krefter som er i ferd med å bringe byens orkester over i høyere divisjoner. 
