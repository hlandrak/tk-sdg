TEST:BeoPlay H7 hodetelefoner 

Luksus på hodet, men hvor godt lyder det? 

Få merker innen forbrukerelektronikken har så høy prestisje som danske Bang & Olufsen. 

BeoPlay-serien lages riktignok av et underselskap, og de bærbare BeoPlay-produktene selges også gjennom andre butikker enn de luksuriøse, rene B&O-butikkene; på prestisjetunge adresser rundt om i verdens storbyer. 

Men prisen på hodetelefonen BeoPlay H7 er alt annet enn Elkjøp-vennlig: 

Skal du investere 4.000 kroner i en hodetelefon, skal du enten være ihuga designfreak eller lydentusiast. 

Lukten av lær 

Utseendet er det ingenting i veien med. 
Oppakkingen gir et lite snev av Apple-følelse, selv om danskene ikke helt greier å kopiere wow-faktoren du en gang fikk da du pakket opp en ny iPhone, Mac eller iPad (nå har Apple blitt betydelig kjipere). 

Men når den først er pakket opp, gir denne hodetelefonen helt klart inntrykk av at den er dyr og eksklusiv. 

Putene er laget i ekte lær, og det kan du lukte. 
Selv om den forsvinner i løpet av et par dager, får vi samme fornemmelsen som når du tar av setene i en ny Lexus. 

Den modellen vi prøvde, kommer i lys hud, men den kan også fås i svart lær. 
Bøylen har også et lærlag øverst, men er ellers utført i mykt stoff i den delen som ligger på hodet. 
Klokkene er i henholdsvis plast og blankt metall. 

Naturlig lyd uten oppblåst bass 

Siden det dreier seg om en trådløs Bluetooth-hodetelefon, må batteriet lades. 
Dette skjer enten via USB-inngangen direkte på hodetelefonen. 
Du kan også ta ut batteriet, noe som jo er en fordel dersom du vil ha et ekstra som back up på tur. 

Førsteinntrykket i lyttetest var udelt positivt. 
BeoPlay 7 har den varme naturlige lyden vi gjerne opplever med hodetelefoner som koster 2000 kroner eller mer. 

Detaljene er på plass, og bassen er godt avstemt slik at den ikke dominerer. 
Her er mye gjort riktig rent lydmessig. 

Bedre Bluetooth med aptX 

I Bluetooths barndom slet mange trådløse hodetelefoner med ustabile signaler. 
Dette er sjelden et problem i dag, og heller ikke med BeoPLay 7. 
I løpet av testperioden opplevde vi ingen dropouts. 

Ofte blir lyden bedre om vi bruker kabel til mobilen i stedet, men her merket vi så godt som ingen forskjell. 
Årsaken er nok at vår Nokia 1520-telefon støtter aptX, et system som BeoPlay H7 bruker for å gjøre Bluteooth-lyden bedre. 

Lyden var ikke fullt så bra fra en iPhone 5S, men er likevel helt anstendig. 
For Apple-telefoner og andre dingser som ikke støtter AptX brukes AAC, samme lydformat som i iTunes. 

Stillhet er best 

Siden dette primært ikke er et stueprodukt, tok vi den med til en sterkt trafikkert vei i nærheten. 
Mens trailere dundret forbi oss prøvde vi å nyte musikken. 

Det gikk ikke spesielt bra. 
Disse hodetelefonene fungerer best når det er stille rundt deg, og du kan ikke forvente å få en god musikkopplevelse verken på flyet eller på bussholdeplassen i en sentrumsgate. 

Hodetelefonen har heller ikke aktiv støyreduksjon, noe vi kanskje ville ha forventet til denne prisen. 

«Lommeringing» fra øreklokka 

Også når det gjelder brukervennlighet har H7 arvet B&O-signaturen.; 
På høyre øreklokke kan du regulere volumet med en sirkelbevegelse og stoppe musikken for å ta telefonen ved å trykke på midten. 

Har du en iOS-enhet, kan du også skifte låt ved å trykke på høyre og venstre side. 

Dette fungerer greit, så lenge du kan leve med at telefonen har mastervolum og at volumkontrollen i hodetelefonen bare regulerer fra det nivået du har stilt inn på forhånd. 

Litt uvant var det likevel at du ved å trykke to ganger på midten ringer opp den personen du sist snakket med. 
Vi måtte unnskylde oss et par ganger etter at vi hadde avsluttet samtaler og ufrivillig maste igjen. 

Like bra - koster mindre 

Skal du bruke 4.000 kroner (eller rettere sagt 3999) på en hodetelefon, er det svært mye å velge i. 

Til halve prisen får du et knippe hodetelefoner som låter minst like bra, og som i tillegg isolerer godt, flere av dem med aktiv støyreduksjon. 

Og kan du leve med kabel, får du markedslederen på støyreduksjon Bose QuietComfort 25 for 600 kroner mer. 
Den låter ikke like bra som BeoPlay H7, men dette er telefonen du skal velge om du er allergisk mot støy. 

BeoPlay H7 er opplagt et flott produkt med mange gode lydmessige egenskaper. 
Men vi synes den er for dyr i forhold til det den gir. 
