Tam thai
Samrabthai serverer mat med varierende råvarekvalitet i et utrivelig lokale. 
Det er en tam måltidsopplevelse, på tross av hyggelig personale og lave priser. 

Nord i Thailand brukes det mye grønnsaker i matlagingen. 
På grunn av kjølige fjellområder er røtter og urter sentrale i maten der syrlige og bitre smaker dominerer. 

Lenger sør er maten gjerne sterkere med mer krydder. 
Her brukes det oftere frukt og mer kokos. 

I dag trosser jeg vinterkulden for å besøke Samrabthai, thai-restauranten som lå i Øvregaten inntil for fire år siden. 
Nå holder de hus i Olav Kyrres gate. 

Hverdagsrestauranten får gode skussmål på Facebook, og i vinduet står en Thai Select Premium-plakett som anerkjenner autentiske thaimat-opplevelser verden over. 
Forventningene stiger ved synet, men vel oppe i restauranten faller forventningene igjen. 

Lokalet er stort, mørkt og tomt, dekorert med plastblomster og glitter på veggene. 
På scenen står en nisseskulptur uberørt av at kalenderen viser februar. 
Atmosfæren er like kjølig som lokalet, og flere varmeovner jobber iherdig med å jage gradestokken oppover. 

Vi får en hjertelig velkomst før en av servitørene kommer til bordet for å ta bestillingen. 

– Kylling satay er en av spesialitetene våre, forteller han om Gai satay-retten, mens han peker mot den rosa menyen. 
Forretten består av to satay kyllingspyd, en liten salat med rødløk og ingefær, og mild peanøttsaus. 
Spydene har mye smak fra marinaden, men mangler intensitet og struktur fra stekingen. 

Det tynnskårede brystkjøttet har lite egen smak og lite saftighet. 
Det er den samme peanøttsausen som serveres til porsjonen med ferske vårruller. 

Dette er en lett og frisk rett. 
I motsetning til vanlige vårruller er ikke disse sprøstekt. 
Friske grønnsaker er pakket med tynt og gjennomsiktig rispapir, med forsiktig smak. 

Ifølge menyen skal sommerrullene også inneholde scampi og kylling, men scampi er det ikke spor av. 
I den ene rullen ligger det en ørliten kyllingbit, uten krydder og uten smak. 
Retten smaker mest av spirer og koriander, og er en kjedelig start på måltidet. 

Hverken sataykyllingen eller de ferske vårrullene gir mersmak, men de frityrstekte fiskekakene Tod mann er en opptur. 
Kakene er flate, sprø på utsiden og myke inni. 
De er laget på en spennende blanding av laks og sei, med mye sitrongress. 

Navnet Samrabthai betyr, ifølge restaurantens nettside, en omfattende sammensetning av forskjellige retter. 
Spisekartet har over 90 retter og i mange av tilfellene kan styrkegrad og kjøttype tilpasses individuelt. 

Phad raat naa mi grob er en rett med frityrstekte nudler i grønnsakssaus med egg, som jeg velger å få med svinekjøtt. 
Nudlene har en interessant konsistens og får en bedre smak når de smelter ned igjen i sausen. 
Men de tynne kjøttstykkene er overbehandlet og tørre. 

Nudel-rettene serveres med et sett tilbehør slik at du som gjest skal kunne sette ditt personlige preg på maten. 
Med fire forskjellige smaker kan du justere styrkegraden opp eller ned etter eget ønske. 

– 
Vær forsiktig med den tørkede thai-chilien, advarer servitøren. 
– Den er sterk. 

De andre skålene er fylt med sukker og fiskesaus, og en eddik med chili som gir retten et syrligere preg. 

– Ananas er typisk for Bangkok, forteller daglig leder, som er bortom bordet for å sjekke om maten faller i smak. 
Jeg er halvveis ned i Gaeng pet ped yan. 
En rød curry-gryte med stekt and, ananas som smaker som om den er fra boks, og tomater. 

Retten har en spesiell miks mellom det syrlige og det søte, og en rik smak fra kjøttet, som er godt stekt. 
Risen er formet som et hjerte. 

Siden kjøkkenet er på vei til å gå tom for frukt er det er ikke mulig å bestille sjokoladefondue. 
Det viser seg å være hell i uhell, for den friterte roti-desserten, en form for dessertpannekake med iskrem, kondensert melk og karamell, er en snopete, varm og deilig dessert. 
Det er en velsmakende avslutning på et skuffende måltid. 

Samrabthai leverer vennlig service, men må gjøre noe med stemningen i lokalet og kvaliteten på råvarene før det frister med et nytt besøk. 
Dette er ikke stedet for en date, men du kan få en billig, sterk curry som river i nesen på en kald vinterdag. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
