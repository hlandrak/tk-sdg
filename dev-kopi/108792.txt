Plateanmeldelse:Shawn Mendes – «Handwritten» 

Hva Sheer'a? 

Noen ganger går det sakte: 
Oppsiktsvekkende at det skulle ta så lang tid før verden fikk sin første vaskeekte Ed Sheeran-kopi. 

Andre ganger går det fort: 
Shawn Mendes ble «oppdaget» via mikrovideo-applikasjonen Vine, der man har seks sekunder på seg til å gjøre et uforglemmelig inntrykk. 

Mendes er en velskrubbet kanadisk 16-åring helt uten tatoveringer på «sixpacken»; et go’gutt-alternativ til den tiltagende uspiselige Justin Bieber. 

«Spesialet» er å etterape Sheerans kalkulerte, leirbålsvennlig «organiske» med-hjertet-i-hånden-ballader, komplett med «alltid freidig»-plystring («Never Be Alone») og tilgjort britisk aksent. 

Han har ikke Sheerans omgang med ord, ei heller hans rapferdighter. 
Men han har «vår egen» Astrid Smeplass, som han synger en sutrete ikke-kjærlighetsduett med. 

Den skiller seg ut på albumet, men «e-e-e»-hooken er sterkt enerverende. 

Mot slutten av dette lange albumet er man dyktig lei både cocker spaniel-øynene og kassegitarene. 
«Handwritten» kommer til å fungere bra for jenter i eksakt riktig alder (12-15), men antagelig ikke for så mange andre. 

BESTE LÅT: 
«Kid In Love» 
