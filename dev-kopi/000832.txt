Halo: The Master Chief Collection
En storslått reise i spillhistorien. 

Hele 13 år har gått siden det første Halo-spillet stormet inn på salgslistene og fikk anmeldere til å klappe i unison takt. 
Det markerte startskuddet for en av nyere spillhistories mest populære og ikoniske spillserier som nå er et av Microsofts viktigste kort for Xbox One-konsollen. 

Til neste år ankommer Halo 5: Guardians og for å varme opp har de fire første spillene, spesielt de to første, fått en ansiktsløftning av både grafikk og mellomsekvenser. 

Alt kombineres inn i en imponerende pakke bygd opp rundt «Halo»-kanalen som fremover blir hovedsentralen for hele det omfattende science fiction-universet. 

Har ikke tapt seg 

Å gå tilbake til gamle klassikere er ofte en avskrekkende opplevelse, hvor minnet om spillopplevelser ikke alltid lever opp til kvaliteten på grafikken og styresystemene. 

Spillmediet er egentlig sånn sett i en særstilling, ettersom den teknologiske utviklingen går i et så radig tempo at våre forventninger til en god teknisk spillopplevelse også har økt i en enorm fart. 
Men Halo-spillene er, uavhengig av nyutviklingsarbeidet som er gjort, fundamentalt knallgode spill. 

Med de ofte konservative og korridorbaserte skytespillene som dominerer i dag er Halo: The Master Chief Collection en forfriskende opplevelse og et svært velkomment gjensyn. 
Det er overraskende å igjen se hvor åpne spillene er. 

Halo: Combat Evolved fra 2001 er i denne samlepakken å finne i samme form som jubileumsutgaven fra 2011, mens oppfølgeren Halo 2 har i denne anledning fått samme behandling. 
Oppløsningen er skrudd opp, teksturene er gjennomarbeidet, og ikke minst er mellomsekvensene oppgradert til ypperste klasse. 
Å se Master Chief, Cortana og alle de andre i renspikket og krystallklar høyoppløselig animasjon er imponerende. 

Samtidig har ikke spillopplevelsen eller kontrollsystemet endret seg. 
Det er som å spille de gamle spillene i ny drakt, egenarten er bevart og spillutviklere verden over har med denne utgaven av Halo 2 fått en ny standard for hvordan gamle klassikere bør hentes frem fra mørket. 

Det tredje og fjerde Halo-spillet (fra 2007 og 2012) har fått oppgradert oppløsningen til 1080p, men er ellers identiske med originalutgaven. 
At man kan når som helst hoppe inn i hvilket som helst kapittel i hvilket som helst av spillene gjør at det er raskt å gjenoppleve favorittøyeblikkene. 

Store tekniske problemer med flerspillerdelen 

Tilgjengelighet er nøkkelordet 343 Industries har hatt fremst i pannen i arbeidet med denne polerte spillsamlingen. 
Det gjelder også flerspillermulighetene som er hentet frem og oppgradert med en hel mengde innhold kjent fra spillseriens lange historie. 

Dessverre er det også store problemer med systemet som finner ledige kamper med andre spillere over nett. 

Et tilbakevendende problem er at du ikke kan bli med i kamper som allerede er startet, og dermed brukes mye tid på å vente i en lobby på at andre skal bli med. 
Er du i en gruppe med andre venner splittes ofte gruppen opp i separate kamper, noe som overraskende nok også skjedde ved bruk av delt skjerm. 

Dette legger en alvorlig demper på en ellers glimrende nyutgivelse. 
For med Halo: The Master Chief Collection har Microsoft satt en ny gullstandard for gjenutgivelser av klassiske spill og spillserier. 
I tillegg kombineres spillfortellingene, tv-seriene Forward Unto Dawn og ferske Nightfall, sammen med et vell av ekstra informasjon i den samlende applikasjonen The Halo Channel. 
Microsoft har funnet en fremoverlent måte å samle en kompleks og stor historie, spredd over flere spill og serier, til glede for nye og gamle spillere. 
