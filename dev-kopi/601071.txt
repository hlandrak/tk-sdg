Vakre underfundigheter
Dette er et smykke av en billedbok for voksne. 

Lars Saabye Christensen har ikke villet ha det på seg at han skriver melankolsk. 
Derfor har han laget en bok om glede sammen med sin mangeårige samarbeidspartner, illustratøren Stian Hole. 
Der Saabye Christensens prosa («Beatles», «Halvbroren«) normalt er ordrik, har «Sanne gleder» fått lyrisk form. 
Hver venstre side har bare én setning, mens motstående side rommer utfallende bilder av Hole. 
Sammen utgjør de små dikt til å fundere på. 

Arbeidsformen til de to har vært å maile bilder og tekstsetninger fram og tilbake til hverandre; hva som kom først er uvisst. 
Noen ganger ble helheten så åpenbar at Saabye Christensen har endret setningen sin etter å ha sett Holes bilder, har han fortalt.Slik er hver enkelt dobbeltside blitt allegorisk framfor opplagt. 

Ved første inntrykk blir en slått av de flotte, stiliserte bildene til Hole, underfundige og renskårne i uttrykket, og kan kjenne at de alene utgjør kunsten i boka. 
Men nei. 

Forfatterens setninger virker ved første syn banale og lite kunstferdige, men når blikket flyttes til Holes bilder, forrykkes opplevelsen. 
Man blir sittende å nyte mulighetene som skapes i spennet mellom bildene og teksten som hver for seg virker så enkle, men som sammen skaper en ny dimensjon for tanken. 
Et bilde av en katt som hviler på pianotangenter ledsages eksempelvis av teksten: 
«det er glede i avstandene». 
Hvilke avstander, blir det opp til leseren å filosofere over. 

Et bilde av fortrengt ung mann i grått som ser på en kvinne i glade farger som prøver sko følges av teksten: 
«det er glede i nærheten». 
Er det ironisk? 
Er det ment faktisk? for noen kommunikasjon mellom dem er det ikke, likevel.... 

Slik følger side på side, i et smykke av en billedbok for voksne. 
Dette er et godt samarbeidsprosjekt mellom de to nestorene i norsk litteratur. 

For dem som ikke kjenner Hole så godt, er han to ganger vinner av Brageprisen og har laget omslag til mange bøker av store, norske forfattere. 
Bøker han har illustrert er solgt i 21 land. 

Denne boken er raskt lest, men med lang ettervirkning. 
