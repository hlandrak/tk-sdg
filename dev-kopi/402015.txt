Anmeldelse av «Fugl Føniks» på Chat Noir:Musikalsk helsekost 

«Dette har jeg gledet meg til!» sier Ingrid Bjørnov når hun gjør entré på Chat Noirs scene. 
Det har åpenbart publikum også. 

Til sitt aller første soloshow, med bare Bjørnov selv og et Schimmel-flygel på scenen, har hun kledd seg diskret i gulldress. 
Hun tusler inn på scenen og blir møtt med en entréapplaus som setter dressen helt i skyggen. 

Når applausen legger seg, går Bjørnov «rett på helsa, for å bli ferdig med det.» 
Ja, hun er «stabil» (ikke dårlig for en kvinne i 50-årene!), ja, det er hennes eget hår. 
Så viser hun frem en fillete originalnote på «Tuppen og Lillemor» som i norsk versjon første gang ble sunget på Chat Noir av Bokken Lasson ved teaterets åpningsforestilling i 1912 (jadda, jeg var der). 

Og så er vi i gang med NAV og Skattevesenet, gjennomgang av flygelbygging og buss for tog, før hun tar oss med på allsang om vårens løfterike ankomst: 
«Underkjølt regn er et vårtegn». 

En mykere Bjørnov 

Noe har vi hørt før, men det gjør ingenting. 
Det aller meste er nytt. 
Nyest er Bjørnovs egen myke tilstedeværelse. 
Stemmen er mykere, anslaget på flygelet er mykere, hun tar seg gjennomgående litt mer tid, har en større ro i alt hun gjør. 
Det musikalske – i spekteret Beethoven, Brahms, og spesielt Bach – går mer i dybden. 

Hun forsvinner inn i sin Bach og tar publikum med, via en aldri så liten elegant avstikker til jazzmusikeren Jan Johansson. 
Det er fint å oppleve, og passer særdeles godt til et voksent publikum. 

Et høydepunkt på humorskalaen er den japanske bilreklamen til Mozarts klaverkonsert nr. 23, den som er kjent under navnet «Elvira Madigan» etter en svensk film. 
Derfra er veien kort til nostalgisk lagringssyndrom og tog som står stille i Østfold. 

Ingrid Bjørnov lager musikal med Chicago-ekko av «Pål sine høner» (de som henger på St. Hanshaugen) og er helt oppdatert når det gjelder gjenvinning av metall-forurensende menneskekropper. 
Selv gjenoppstår hun gjerne som autovern, men vil ikke bli sendt til Kongsberg Våpenfabrikk. 

Justerprisen 2011 

Ingrid Bjørnov har 39 år bak seg som artist. 
På premieren ble denne musikalske karusellen, pariserhjulet, tusenkunstneren, som også klarer å rime på «arbeidsavklaringspenger», tildelt Justerprisen, årgang 2011. 
Da var det ikke penger til Nina Sundbyes statuett. 
Det er det nå, den ble overlevert av Tom Sterri, og Ingrid Bjørnov kvitterte med «Pølsemaker, pølsemaker, hvor har du gjort’a deg!». 
Sturla Berg Johansen kunne ikke gjort det bedre. 
