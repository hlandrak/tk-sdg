På riktig spor
Det har blitt en trend å slippe album uten forvarsel. 
Til nå har det vært flest superstjerner som har turt å gjøre det utradisjonelle stuntet, og nå følger metal-sjangeren etter med Avenged Sevenfold i spissen. 
Det amerikanske bandet har oppnådd stor berømmelse - til tross for at deres forrige utgivelse «Hail To The King» fra 2013 var ganske så middelmådig. 

Denne gangen er de ute med sin lengste utgivelse og første konseptalbum. 
Bak trommesettet har de fått en ny mann med Brooks Wackerman - tidligere trommeslager i bandet Bad Religion. 
Det er tydelig at bandet går nye veier denne gangen, og heldigvis har de tatt noen riktige valg. 

Det er ikke til å legge skjul på at Avenged Sevenfold har en tendens til å lage mainstream metal - det skal være folkelig og lett å like. 
Denne gangen har de derimot kuttet noe ned på de enkle kompositoriske elementer og de største klisjeene for å la musikerne få større rom til å vise seg frem. 
Dette fører til flere gode riff, noen heftige soloer og et solid komp. 

«The Stage» er ikke banebrytende og fortjener ingen genistempel, men fansen burde være fornøyde med at bandet endelig er tilbake på riktig spor. 
