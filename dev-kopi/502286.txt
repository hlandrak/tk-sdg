Takk for tilliten
Dyrekjøpte livserfaringer gjør visst ikke inntrykk på anmelderne i hovedstaden. 
Har de glemt at betroelser kan spre håp? 

Tenk om Ulrikke Falch (22) hadde visst hva som ventet den gangen hun var 16 år og sultet seg til hun svimte av. 

Seks år seinere er hun skuespiller med suksess fra NRK-serien «Skam» og en av Norges viktigste influensere, med bortimot en million følgere på Instagram. 

Likeså Sofie Frøysaa (29), som dypt deprimert lukket seg inne på jenterommet med vaskemani og endte opp med diagnosen Tourettes syndrom. 

I dag er hun komiker, debattant og programleder i podkasten Terapi. 
Nå utgir de den boken de selv hadde trengt da de var 16. 
«Jenteloven» bærer undertittelen «feministisk førstehjelp». 

Historiene om hvor tøft de to har hatt det, er sterk kost. 
Ulrikkes to selvmordsforsøk og et par seksuelle overgrep ser likevel ikke ut til å være nok til å berøre anmelderne der borti hovedstaden. 

Har kritikerne fått så store doser metoo-betroelser at de ikke makter å anerkjenne hvor modige disse tekstene er? 

Ulrikke og Sofie er så populære at de kunne tjent penger på å utgi bok om hvordan man hekler bikini til undulater. 
De gjør ikke det. 
De skriver om hvor vondt det er å forakte seg selv. 

Ifølge undersøkelser blant unge kan minst halvparten av norske tenåringsjenter ha grunn til å kjenne seg igjen. 
Visst må Knut Hoem hos NRK få etterlyse manglende fortellerevne. 

Marie L. 
Kleve i Dagbladet har rett i at Sofie forteller best og likevel bare «nesten litterært» om depresjonen. 

Men levd liv trenger ikke store kunstgrep for å fortelle fortvilte tenåringslesere det de aller mest trenger å høre: 
Du er ikke alene. 

Morten Olsen Haugen i Aftenposten er bekymret for hva slike sykdomsbekjennelser gjør med kulturen. 

Kan det å lese om smertelige erfaringer få jenter til å grue seg til tenårene? 
Jeg tror fortsatt på den feministiske kraften i å dele erfaringer. 
Da først ser du at det ikke bare er deg det er noe i veien med. 

Unge lever i en kultur som gjør flere jenter enn gutter syke. 
Det personlige er fortsatt politisk. 

Trine Saugestad Hatlen i VG plasserer «Jenteloven» i trenden av «femoirs», bestselgere der unge kvinner med sterke meninger og mange følgere gir råd basert på egne opplevelser. 

Slike selvhjelpsbøker er egentlig ikke selvhjelpsbøker, må vite. 
Pussig nok kaller hun samtidig boken «lærerik og nyttig». 

Selv mener jeg at illustratør Ida Neverdahls naive figurer fungerer fortreffelig som heiagjeng til bokas mange tips, lister og sitater så lenge søte fasader skjuler fandenivoldske budskap. 

Der bildene derimot mangler brodd, blir de bare søte, og kler engasjementet i teksten dårligere. 
Både forfattere og illustratør viser en integritet som får meg til å tro at Gyldendal trygt kunne utsatt dem for sterkere redigering. 

«I sykdomskapitlene er det ingen refleksjon om hva som kunne vært annerledes, ingen vei ut», skriver Morten Olsen Haugen. 

Det kan sikkert diskuteres om Ulrikke for eksempel burde ha dramatisert hvordan hun fikk følge av et ambulerende team på skoleveien mens hun var suicidal. 

Men når to unge, populære kvinner velger å risikere litt av statusen sin for å fortelle om en ungdomstid i knestående, tilbyr de noe langt viktigere enn sine individuelle løsninger. 

De tilbyr håp. 
