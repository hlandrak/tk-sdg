Burger er den nye oljå
Flytt dere, The Shack og Døgnvill, Birger og andre burgernerder. 
Det er en ny sheriff i byen nå. 
Hekkan. 

Ok. 
Dette blir ikke en anmeldelse med vanlig lengde. 
Utvalget av retter på Hekkan Burger i Sandnes sentrum er rett og slett for lite, eller for kresent, til at det går an å breie seg ut i det uendelige om det. 
Hekkan Burger lager burgere. 
Med et lite, men kresent, utvalg tilbehør. 
Dett, for å si det med Fleksnes, er dett. 
(Lesere under 49 år får google Fleksnes i dannelsesøyemed). 

Burgeren er den nye oljå. 
Det viser seg at etter som reservoarene tømmes der ute under havet, er det burgersjappene som skal redde Stavanger-regionen. 
Opptil flere etablissementer med et særlig øye for kjøttkake i bolle har dukket opp de siste årene, og noen av dem gjør sine saker usedvanlig bra. 
The Shack har fått velfortjent skryt. 
Døgnvill, som er tilhengere av den mer avanserte burgerstilen, like så. 
Og Birger i Sandnes har sine dedikerte fans, jeg kjenner folk som kjører omveier for å få Birgers brukerdose. 

Den beste burgeren jeg har spist i Norge, kanskje den beste noensinne. 

Beste jeg har smakt 

Men nå har det dukket opp en ny revolvermann. 
Liten, slank og farlig. 
Vil han kunne true burger-triumviratet? 
Ja, det vil han. 
Hekkan Burgers cheeseburger, som består av brød, burger og ost - og ingenting annet - er den beste burgeren jeg har spist i Norge, kanskje den beste noensinne. 
Konkurrenten er en burger jeg spiste i Las Vegas, med gåselever, men det har kanskje mest med Las Vegas å gjøre. 
Ingenting er for ekstravagant der borte i ørkenen. 

Hekkans resept, altså at det enkle ofte er det beste, henger 100 prosent på kvaliteten til de få komponentene de legger inn. 
Det er ingenting å gjemme seg bak. 

Kjøttet. 
brødet, osten. 
Her er alt kjøtt nykvernet lokalt storfe med salt og pepper. 
Brødet fra Sandnes Bakeri er lyst og sprettent, ikke noe jækla fullkornsvås. 
Du er på Hekkan, ikke på spa. 
Osten er smakfull. 
Dertil noen hekkans gode poteter som er ovnsbakt, ikke fritert. 
Det trenger ikke være fritert, selv om fries-spørsmålet er evig og vanskelig. 
Og hjemmelagede sauser. 
Småsterk chipotle, smakfull blåmugg. 
En sykt god aioli, som kommer som standard til potetene. 

Standard-burgeren, en såkalt Burgler, er heller ikke lesset ned med alskens varianter, det er en burger med litt salat og tomat, med eller uten sennep (hun ville ha uten). 

Det er et under 

Ingen alkohol, men cola-varianter PÅ BOKS, som er helt sentralt her. 
Glass hadde til nøds vært passabelt, men boks er best. 
Drikkes rett fra boksen. 

Interiøret på Hekkan er spartansk, med noen få sitteplasser. 
Jeg vil likevel anbefale at du setter deg ned, ikke tar med. 
Det er ennå ikke oppfunnet emballasje som holder maten varm i mer enn ca 8 sekunder. 
Mens du sitter der, kan du tenke på at det er et under, dette, at det går an å få så god burger her i utkanten av verden. 
La oss si at du har en litt tung dag, muligens selvpåført lidelse. 
Kroppen vil ha burger. 
Hekkan. 
Ta toget om nødvendig. 
Hekkan ligger så nær Ruten at du kan kaste en tom colaboks på den. 
Kjøp en cheeseburger og en cola. 
Få det i deg. 
Du vil få livsmotet tilbake. 

Pris: 
To burgere (en enkel, en dobbel), tre dipper, poteter på deling og to cola: 413 kroner. 

Mat: 5 Service: 
4 Miljø: 
4 Total: 
5 Maten vektes mest i en restaurantanmeldelse 
