Støvete hit
Enmannsprosjektet CLMD (Martin Danielle) har fått med Astrid S på ny singel. 
Les anmeldelsen og hør låta her. 

En av fjorårets mest populære låter var "Closer" av Lemaitre med Jenny Abrahamson. 
En storslått produksjon med tydelige riff og orkesterfølelse. 
Den ferske låta "Dust" er som den litt dølle lillesøsteren. 
Mindre storslått, litt mindre majestetisk og litt mindre god. 

2015 var Astrid S sitt år. 
Til tross for å kun ha sluppet to offisielle singler, "2AM" og Lido-produserte "Hyde" tok hun storeslem under P3 Gull. 
I tillegg vant hun MTV-pris og ble i løpet av året en av Norges mest populære artister. 
Den tidligere Idol-artisten sier at hun snart skal komme med en EP og at det kommer til å være veldig annerledes enn det hun har sluppet tidligere. 

Tidligere samarbeidspartner i CLMD, Carl Louis slapp i fjor "Telescope" sammen med Ary og det er tydelig at der Louis eksperimenterer, kjører Danielle på det samme gamle. 
Sangen er veldig enkel. 
Et gitarriff og en dunkende basslinje med Astrid S sin særegne vokal på toppen. 
Produksjonen bygger seg opp i et crescendo og brytes med et litt intetsigende refreng, før beaten nullstiller og bygger seg opp igjen. 
Enkelt, men effektivt. 

"Dust" er en fin sang å ha i bakgrunnen når man lager mat på kjøkkenet eller står i kø på vei hjem, og kommer nok til å få plenty med radiotid. 
Singelen vil nok også fungere bra i et liveformat siden den bygger seg bra opp som en klassisk EDM-hit og refrenget byr opp til allsang. 
Men den er litt for kjedelig og ensformig til at den blir en skikkelig høydare. 

"Dust" slippes 22.januar. 
Hør låten eksklusivt her 
