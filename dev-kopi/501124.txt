Afrikanske bergenstoner
Knut Kristiansens "Kuria Suite"-prosjekt er først og fremst flott storbandjazz. 

I et intervju i BT nylig fortalte jazzpianisten og komponisten Knut Kristiansen om sin tid i Kenya i 1990, der han gjorde opptak av Kuria-stammens musikk. 
Nå, et kvart århundre senere, er opptakene blitt tilgjengelige i Norge via platen «Kuria Traditional Music», som nettopp er utgitt av Voss-selskapet Dravle Records. 
Og samtidig kommer plateselskapet Grappa med Kristiansens egen «Kuria Suite» — et bestillingsverk som ble fremført på Vossa Jazz i 2012, og som han og Bergen Big Band spilte inn for et par uker siden i NRKs studio på Minde. 

«Jeg ville at dette først og fremst skulle være en jazzplate, og ikke et opptak av jazzmusikere som spiller afrikansk musikk», skriver Kristiansen i tekstheftet til «Kuria Suite». 
Det er med andre ord ikke snakk om «jazzifisering» av den afrikanske musikken, men snarere det at et vestlig storband låner elementer og uttrykksformer fra en fremmed musikalsk tradisjon. 
Vi merker det i klangbildet, der fløyter og slagverk har en fremskutt posisjon. 
Og underveis hører vi melodilinjer og klanger inspirert av afrikanske sanger og instrumenter. 

Men først og fremst er dette altså jazz, flott storbandjazz med Kristiansens saftige arrangementer som hardtslående, effektiv ramme om en rekke sterke solister. 
Jan Kåre Hystad spiller en fremtredende rolle på altsax og bassklarinett. 
Kjetil Møster legger av og til tenoren til side og tar noen kraftige utflukter på baritonsax. 
Den danske perkusjonisten og musikkpedagogen Lars Storck er hyperaktiv på congas. 

Og innimellom kommer Knut Kristiansen selv til orde med korte, Monk-aktige bemerkninger på klaveret. 
