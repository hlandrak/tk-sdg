Plateanmeldelse:Kendrick Lamar – «To Pimp A Butterfly» 

En elegant svart knyttneve. 

ALBUM: 
HIP HOP 

«To Pimp A Butterfly» 

I 2012 gjorde norgesvennen Kendrick Lamar det vanskelig for seg med den filmatiske klassikeren «Good Kid, MAAD City» – jeg kan ikke huske én rapskive mer vrien å skulle følge opp de siste tre årene. 

Det så ikke så lovende ut da Compton-rapperen, i en lang periode etter, virket mer opptatt av å gjeste andres utgivelser enn å jobbe med sin egen. 
Han har stort sett bistått andre rappere, men også Robin Thicke, Solange Knowles, The Lonely Island og den danske soulduoen Quadron har smurt Lamar på skivene deres. 

Lamars tilsynelatende manglende fokus ble også understreket av «I», den skuffende førstesingelen fra «To Pimp A Butterfly», hans tredje fullenger. 
Men nå som hele albumet er ute i sin helhet, er det bare å senke skuldrene. 

Men ikke for mye, for det er krevende lytting. 
Det er lenge siden det politiske klimaet har inspirert like viktig musikk som nå (ref: D’Angelos «Black Messiah»), og i denne episke framstillingen av å være svart i dagens Amerika, viser Kendrick at det eneste en svart mann trenger å slave for i dag er hans egen visjon. 

Fra George Clinton på førstesporet, til Tupac-intervjuet som runder av platen, leverer platen flere frysningsfremkallende øyeblikk. 

Backet av en armé musikalske trollmenn – mest markante: pianist Robert Glasper, bassist Thundercat og den saksofonspillende produsenten Terrace Martin – tøyer Lamar her grensene for kommersiell rap helt ut til marginene. 

Afrosentrisk og soulinspirert politisk vestkystrap. 
Jazzimpulsene blir overveldende til tider – spoken word-interluden «For Free?» er bare masete, men «For Sale?» er ren idyll. 

Platen er, som forgjengeren, verdt å lytte til fra kant til kant, men Kendrick briljerer særskilt på neveløfteren «Alright», «Hood Politics» og hardtslående «King Kunta», hvor han rapper «everybody wanna cut the legs off him». 

Han nekter dog å reflektere seg inn i en offerrolle, for «shit don’t change unless you get up and wash your ass». 
Og «To Pimp A Butterfly» er fri for bremsespor. 

BESTE LÅT: 
«Alright» 
