Slik unngår du et av de store problemene med trevirke
Glimrende til å sammenføye tre i vinkel, eller for eksempel når du skal reparere skuffer og hyller. 

Tre er et utmerket materiale på mange måter. 
Det er lett tilgjengelig, kommer i mange varianter og er lett å bearbeide med de fleste typer verktøy. 

Det er imidlertid én ting som skaper problemer, og det er selve grunnstrukturen, at fibrene i treverket går i én retning. 

Så lenge man jobber på tvers av fibrene fungerer de fleste festemidler godt, enten vi snakker om spiker, skruer eller lim. 
Men skrur eller spikrer vi mellom fibrene på langs, i endeveden, får vi problemer med dårlig feste. 

Vi har tidligere skrevet en artikkel om forskjellige løsninger for sammenføying av tre i vinkel. 
Den finner du her. 
En av løsningene vi beskrev var å bruke skruer i skråborete hull, slik at man unngikk endeveden med skruene. 
Dette kalles «lommehull» og fungerer best ved bruk av en spesiell jigg, egne bor og ditto skruer. 

Det finnes løsninger fra flere produsenter, med mer eller mindre avanserte løsninger og kvaliteter. 
Verktøyprodusenten Kreg lager flere forskjellige varianter, og vi har anskaffet en løsning med tilbehør, som lar oss sammenføye alt fra grove materialer til ganske tynne bord på en enkel måte. 
Vi har testet dette på flere prosjekter, her er våre erfaringer. 

Kreg K5 

Det finnes flere løsninger fra Kreg, vi har testet K5 som er den nyeste, mest avanserte - og dyreste. 

K5 leveres i forskjellige utgaver, som grunnsett og som Master System med forskjellig tilleggsutstyr. 
Prisene starter på rundt 1.500 kroner, inkludert moms. 

Grunnsettet består av selve jiggen, et par støtter som også fungerer som lagringsesker til bor, bits og annet samt føringsblokk, spesialbor og en lang firkant-spesialbit for å kunne skru inn i lommehullet. 

Det større settet inneholder festeklemme til føringsblokker, ekstra holdere for bruk av føringsblokker uten jigg samt et utvalg skruer. 

Prinsippet 

Prinsippet er enkelt. 
Du klemmer sammen føringsblokken og trestykket, borer på skrå gjennom føringsblokken, plasserer trestykkene i riktig posisjon og skrur dem sammen gjennom lommehullene: 

Før du borer 

Føringsblokkene kan spennes fast direkte på materialet ved hjelp av en tvinge. 
Det finnes også en justerbar holder med en festeskrue og en tapp som sørger for at blokken ikke forskyver seg i holderen. 
Det finnes også en enkel støttevinkel som festes direkte på føringsblokken: 

Føringsblokkene finnes i tre hullstørrelser, beregnet på forskjellige materialdimensjoner. 
Settet kommer med standardversjonen som dekker montering av materialer med tykkelse mellom 12 og 38 mm. 
I tillegg kan man kjøpe en mini-utgaven for tynnere materialer, med mindre føringshull for tynnere og kortere skruer. 
For de større materialdimensjonene finnes HD-utgaven med store føringshull for grovere og lengre skruer. 
Denne blokken er også lengre enn de andre variantene. 

Jiggen kombinerer en holder til føringsblokken med en spenn-mekanisme for å holde materialet på plass. 
Her setter du materialet som skal bores loddrett ned i jiggen og spenner det fast før du borer. 

Høyden på føringsblokken justeres etter merkingen på siden, og låses med en fjærbelastet splint. 

Spesialborene kommer i tre dimensjoner tilpasset de tre føringsblokkene. 
Borene har en ekstra spiss som lager et mindre hull som passer til skruen, et større hull til skruehodet og en kant hvor skruehodet ligger an mot for å gi feste. 

Det er ikke bare diameteren, lengden på skruene er like viktig. 
Det følger med en tabell som viser hvor lange skruer som skal brukes for forskjellige materialtykkelser. 
Denne gjelder bare når du skal sammenføye like tykke materialer. 
Skal du feste forskjellige dimensjoner må du ta utgangspunkt i tykkelsen på det trestykket som skruen skal gå inn i, ikke den som du borer et lommehull i. 
Ellers risikerer du at skruen stikker ut av materialet. 
(Bilder: 
Kreg 14, Kreg 15, Kreg16) 

En låsering til borene følger med, den er avgjørende for at løsningen skal kunne fungere. 
Her bestemmer du hvor dypt det skal bores ved hjelp av en liten måleblokk som plasseres under bortuppen som stikker ut av føringsblokken. 
Så plasseres låseringen mot toppen av føringsblokken og festes på boret med en låseskrue. 
(Bilde: 
Kreg10) 

Så er det klart til å bore. 

I praksis 

Når man pakker ut dette settet er det stort sett veldig lett å se hvordan det skal brukes, i grove trekk. 
Men det lønner seg alltid å lese den korte og greie brukerveiledningen for å unngå misforståelser. 
Hvordan man justerer spenn-jiggen er ikke helt selvforklarende, men utrolig enkelt når man har forstått hvordan. 
Man legger håndtaket helt ned, skyver holderen inn mot materialet og løfter håndtaket opp til man hører to klikk. 
Da er det justert og man kan skyve det ned for å låse fast materialet. 

Litt mer komplisert er valg av skruer, plassering av låseringen på boret og plasseringen av føringsblokken. 
Spesielt den lille justeringsblokken som brukes når du skal justere boredybden og feste låseringen. 
Den er oppgitt i tommer og de fire posisjonene er etter vår erfaring ikke akkurat noe eksakt mål, heller et hint … 

Det anbefales i veiledningen at man først prøver seg fram på noen trestykker av samme dimensjon som de som skal brukes. 
Det er et meget godt råd, har vi erfart. 

Hvis man borer for dypt blir det for lite hold i det trestykket som skruehodet ligger an mot. 
Da blir skjøten mindre solid, og i verste fall kan du dra ut en propp rundt skruestammen hvis du er for hard med kraftig elverktøy. 

En annen erfaring er at det er avgjørende viktig at man spenner fast materialet som skal bores. 
Siden det bores på skrå er det større mulighet for at ting forskyver seg og alt blir skjevt. 

Dette gjelder i minst like stor grad når man skrur sammen materialene. 
De må festes skikkelig og presses tett sammen ellers blir det lett skjevt. 
Vi anbefaler at du bruker solide tvinger, akkurat som når noe skal limes sammen. 
Fordelen med skruingen er at du slipper å vente på at limet herder. 

God kvalitet 

Både bor, føringsblokker og bits er av utmerket kvalitet. 
Det samme gjelder skruene, som kommer med to typer belegg. 
De blå er beregnet på fuktige miljøer og utendørs, mens de blanke er beregnet på tørre miljøer. 
De største skruene i HD-serien har et brunt belegg som tilsvarer det blå. 

Plastdelene er av seig og solid, men fast plast. 
Alle sammenføyninger er tette og stabile. 
Det eneste som ikke er utpreget robuste er de kombinerte støtteblokkene/oppbevaringsboksene. 

Føringene i blokkene er av metall og har akkurat passe toleranser. 
Boret går trangt og stabilt, men sliter ikke på føringene hvis du ikke presser mot sidene. 

Lommehullsløsningene fra Kreg er av god kvalitet, det er et gjennomtenkt system og kan gi gode resultater. 
Det er enklere å få til fine sammenføyninger enn med treplugger eller lamellfres, for ikke å snakke om fingerskjøter. 

Det krever likevel nøyaktighet og gjerne litt prøving og feiling, særlig i begynnelsen. 

Vi fikk gode resultater både med grove materialer (2x4) og med vanlige hylledimensjoner (18mm). 
Tynnere materialer, som lister til rammer var vesentlig vanskelig å beregne og få solid. 

Løsningen er dessuten fin om du må reparere hyller og skuffer som har gått opp i limingen eller festene/beslagene er ødelagt. 

Vi kjøpte settet i en norsk nettbutikk som hadde både K5-settet og et godt utvalg skruer og tilbehør på lager. 
Prisen bør ligge på rundt 1.500 kroner. 
