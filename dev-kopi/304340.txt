Anmeldelse:NRK-programleder bokdebuterer med krass skildring av «lille Pakistan» 

Om ei jente som fikk barn med en ikke-muslim. 

Bibliotekaren Samina er på vei til Grønland med sin fem år gamle datter Selma. 
Hun skal oppsøke foreldrene sine. 
De erklærte henne død da hun ble gravid, fordi Selmas far er ikke-muslim. 

NRK-programlederen Namra Saleems debut er en av mange romaner som handler om å vokse opp som annengenerasjonsinnvandrer. 

Stoffet er velkjent; om splittelsen mellom en vestlig liberal ungdomskultur, med festing, løse forhold og ustabile ekteskap basert på kjærlighet. 
Mot en kultur med et konservativt kvinnesyn, streng kontroll og arrangerte ekteskap. 

Krass skildring 

Krass skildring 

Saminas søsken tilpasser seg, og blir ulykkelige i sine arrangerte ekteskap. 
Det gjør ikke Samina. 
Hun lever et dobbeltliv, inntil hun treffer Erik på en filmskole i London, blir gravid, og skandalen er et faktum. 

Det er mye godt i denne boka, som er en krass skildring av et miljø preget av sladder, angiveri og redsel. 
Spesielt blir jeg nysgjerrig på Saminas far, som engang drømte om en filmkarriere. 
Men manus mangler liv. 
Det åpner idet Samina nærmer seg foreldrenes leilighet. 
Tilbakeblikkene er lagt på ulike tidsplan. 
Men alt sies med en gang. 
Fortellingen blir konstruert og stiv, personskildringene statiske og overfladiske. 
Det er for mange analyser og gjenfortellinger, for lite handling, dynamikk og driv. 

Ikke proft nok 

Ikke proft nok 

«I morgen vi ler» framstår prematur, uten tilstrekkelig redaksjonell motstand. 
Det er synd. 
Temaet er aktuelt. 
Saleem skriver innsiktsfullt, lett og godt. 
Dette kunne blitt en god roman. 
