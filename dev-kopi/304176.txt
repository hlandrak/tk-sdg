Anmeldelse:Innsiktsfull bok om gåtefulle Angela Merkel 

En oppsiktsvekkende politisk løpebane. 

Vi har fått ei god og tiltrengt bok på norsk om Europas mektigste leder, forbundskansler Angela Merkel, og om det nye Tyskland som har vokst fram under hennes ledelse. 

Ingrid Brekke, Aftenpostens tidligere korrespondent i Berlin, har i «Angela Merkel 
- Et europeisk drama» satt forbundskanslerens oppsiktsvekkende politiske løpebane i sammenheng med de store omveltningene i Tyskland. 

Hun er et politisk barn av omveltningene, og hun har etterpå hatt en hovedrolle i å bygge dagens Tyskland, derigjennom også å endre Europa. 

For de som har fulgt godt med i nyheter og politiske ordskifter er det ikke mye nytt i boka, verken om Merkel, Tyskland eller EU. 
Men her får vi det satt i en politisk sammenheng som et bidrag til forståelse. 
Og de uinnvidde vil finne mye ny og spennende kunnskap. 

Gåtefull av natur 

Vi skulle gjerne visst mer om Angela Kasner fra foreldrene tok henne noen uker gammel med fra Hamburg i Vest-Tyskland til Templin i Øst-Tyskland og hennes oppvekst der, som formet henne som menneske. 
Vi skulle gjerne visst mer om hva som formet henne politisk og om hennes politiske tenkemåte. 
Og vi skulle gjerne visst mer om hvordan de politiske avgjørelsene tas i Kanzleramt i Berlin. 
Noen ville nok gjerne ha visst litt mer om hennes private liv, men det er egentlig uviktig. 

Disse emnene får vi bare delvis vite noe om i boka. 
Men det er ikke forfatterens feil. 

Merkels natur er gåtefull. 
Hun uttaler seg ikke i utide. 
Hun vil være i fred når hun ikke er offentlig. 
Hun snakker ikke mye om sitt tidligere liv. 
Og styringsformen i Kanzleramt er lukket; knapt noe slipper ut derfra uten med vilje. 
Disse tåkelagte trekkene er også en del av bildet. 

Analytisk 

Tysklands samling etter Murens brå fall og Merkels samtidige politiske utvikling fra å være et «gudsord fra landet» i Øst-Tyskland til å stige bratt opp til toppen i Forbundsrepublikken skjer på ufattelig kort tid. 
Det er en historie som ikke er lett å forklare, men når historien gjør brå og uventede vendinger spiller flaks og tilfeldigheter inn i forvirrende uorden. 
Politiske vendepunkter i inn- og utland knyttes til Merkels løpebane med et godt analytisk grep. 
Når såvidt mye ved Merkel er ukjent, er det ofte nødvendig å nøye seg med å stille analytiske spørsmål. 

Brekke har valgt å særlig rette søkelyset mot Merkels håndtering av to kriser. 
Det er øst-politikken og det vanskelige forholdet til Russland under Vladimir Putin. 
Og det er flyktningkrisa, da Merkel klarest viste sitt brennende hjerte for verdier. 

Uttalelsen «Wir schaffen das!» 
- «Vi klarer det!» - da strømmen av flyktninger kom til Tyskland og Europa, skaffet henne vansker både hjemme og i EU. 
Begge deler var og er mer sammensatte enn de fleste har oppfattet. 
Kanskje burde euro-krisa vært mer inngående drøftet. 

Bokas gode grep er å sette den gåtefulle Merkel inn i den politiske historiens - tidvis rotete - sammenhenger. 
