Anmeldelse:Aldema med mørk og dvelende debut 

Musikk som slår mørke gnister 

ALBUM: 
Natalie Aldema debuterer med dette imponerende albumet, trykt opp i et opplag på 500 gnistrende røde vinylplater. 

Thomas Hukkelberg spiller diverse instrumenter og står for den hardtslående, vibrerende og inspirerte produksjonen. 
Plata slippes på en konsert i Oslo i kveld. 

Aldema har en klangfull, lys røst og forteller sine historier med innlevelse over arrangementer som veksler fra det nakne og enstonige til fylde og fullt øs. 

Musikerne har erfaring fra en haug med nevneverdige norske band og skaper sterk intensitet. 
Ideen synes å ha vært å lage en fengende, melodiøs stemning utav Aldemas noir-flimrende låtmateriale, uten å binde seg til noen sjanger. 

Dyster popjazz kunne kanskje vært en betegnelse, med strøk av dvelende rock. 

Både tekster og melodier drar stemningen over i et musikalsk mørke fylt av tap og sjelesorg. 

Sakte dans på et forlatt dansegolv. 

En debut som slår svarte gnister. 
