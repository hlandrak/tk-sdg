Låtanmeldelse:Kygo – «Here For You» 

Var Kygo en sjablongkunstner i et tidligere liv? 

«Here For You» (feat. 
Ella Henderson) 

Bergenseren Kyrre «Kygo» Gørvell-Dahll smir mens jernet er lønnsomt. 
Singlene «Firestone», «Stole The Show» og «Nothing Left», alle fra det siste året og nær sagt identiske, har vist seg å være innbringende suksessformler. 

Både for Kygo som artist og Bergen, som nå har kunnet utvide sin skrytebank til mer enn bare brygge og bybane. 

Det har til og med blitt hintet om at Kygo skal redde den kriserammede byen, et av mange utsagn av kombinasjonen Kygo pluss Bergen som har avstedkommet spekulasjoner om at Bergen nå skal bytte navn til Bygo. 

Men det er som vanlig ikke de nordlige breddegrader vi skal besøke når Kygo har snekret sammen nok en «tropical house»-låt. 

Sand mellom tærne, solnedgang, paraplydrinker og en tilværelse blottet for motstand og bekymringer er ingrediensene i soundtracket til et sted som ikke finnes. 

Vokalen er signert Ella Henderson fra britiske «X-Factor». 
Den forsøksvise inderligheten i stemmen hennes, i kombinasjon med den distinkt pregløse produksjonen, gjør det klart at Kygo er musikk for folk som står i kø for å ta heis når trappen er rett ved siden av. 

Man kan nesten mistenke Kygo for å ha vært sjablongkunstner i sitt tidligere liv, for det marimbabefengte arrangementet på «Here For You» er som snytt ut av nesen på samtlige av hans øvrige produksjoner. 

Mon tro om det ikke er på tide at Kygo blir bevisst sin egen gimmick snart. 
