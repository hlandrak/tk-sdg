Test av Volkswagen e-Golf:Innertier! 

Ikke i noe annet land i verden er det solgt så mange elektriske VW Golf som i Norge. 

Norske bilkjøpere har trykket e-Golf til sine stikkontakter. 
Ved utgangen av oktober var det registrert 7533 VW e-Golf, 3447 Tesla Model S og 3039 Nissan Leaf elbiler. 
På 7.plass for elbilene finner vi Mercedes B-electric, med 1163 registrerte, ifølge Opplysningsrådet for Veitrafikken (OFV). 

– 
Det er det høyeste registrerte salgstallet for e-Golf i noe marked, bekrefter informasjonssjef for Volkswagen i Norge, Anita Svanes. 

Hun legger til at de er positivt overrasket de også. 
Det er heller ingen annen elbil som har solgt like bra i Norge noen gang, ifølge statistikken fra OFV. 
Nissan, som fortsatt har den største elbil-bestanden, solgte på det meste 4781 eksemplarer av Leaf i fjor. 
På et år. 
Teslas toppnotering for Model S i Norge var i 2014, da de solgte 4040 eks. 

Når det gjelder totalbestand av elbiler, er det fortsatt flest Nissan Leaf i Norge. 

Se terningkast, tekniske data og priser for elbiler nederst i artikkelen. 

Artikkelen fortsetter under bildespesialen. 

Ikke til å tro 

54 prosent av det totale Golf-salget i Norge er den helelektriske varianten. 
Under 35 prosent er bensin og diesel. 
Hvem skulle trodd det? 

– Ikke jeg. 
På den andre siden, dette er en bil som norske bilkjøpere har likt godt i alle år. 
Den har toppet salgsstatistikken i årevis. 
Den har levert og leverer kjøremessig, på et tradisjonelt, men moderne utseende, den holder seg godt i pris, og folk stoler på bilen. 
Dette til tross for at bilene ikke har vært de mest feilfrie og at Volkswagen aldri har vært i nærheten av toppen for kundetilfredshet blant norske bileiere, slik som for eksempel Toyota. 
Når den elektriske Golfen kom virker det som den tok med seg sitt godt rykte og folk kjøper «blindt» på det, sier VGs bilekspert Dag Edvardsen. 

Det er lite å trekke for på VW e-Golf, det er på mange vis en vanlig Golf, men verditapet er en bitter skål som alle elbileiere må smake en eller annen gang. 
Disse bilene står foran et STORT verditap sammenliknet med fossilbiler, ifølge biladministrasjonsselskapet Autolease, som beregner bruktverdi i VGs biltester. 

E-Golf ligger an til et litt større verditap. 
Bilen er relativt godt utstyrt, med blant annet navi, LED hovedlykter og adaptiv cruisekontroll som standard. 
Autolease anbefaler lys- og siktpakke (1600 kr) samt parkeringshjelp (4200 kr). 

Her er våre vurderinger: 

Godt førersete, fin sikt, praktisk og lettbetjent. 
Stor skjerm, og lesbar og logisk skjermfremstilling av forbruk og strømreserver. 

Tyngre enn vanlig Golf (ca 300 kg), så du må være mer forsiktig over fartshumper, for eksempel. 
Trekker bra. 
Styringen er presis og med god respons. 

Minus 40 liter i bagasjen. 
Nedfellbart baksete, gir nesten flatt gulv. 
God takhøyde i baksetet. 

Ingen lokale utslipp. 
Oppgitt forbruk er 12,7 kWt, vi kjørte på 13,2 kWt. 
Kan hurtiglade på en halv time, fra vanlig stikk tar det 13 timer. 

Sikkerhet: 
- 

Ikke testet i EuroNCAP. 
Har automatisk brems i by som standard på alle utgaver. 
Bra! 

Å eie: 

B ruktverdi: 
Etter 4 år/60.000 km: 
Scorer to av seks poeng i forhold til markedet generelt, og fem i forhold til elbilsegmentet. 
Driftskostnad beregnet til ca 2250 kr pr år, under snitt. 
Nr. 11 av 23 i eierundersøkelsen AutoIndex. 

Koster fra 245 600 kr, før leveringsomkostninger. 
Vår testmodell med ekstrautstyr koster 279 300 kr. 
Det er billigere enn Mercedes B electric og Nissan Leaf, på linje med BMW i3. 

PS! 
I ettertid er vi gjort oppmerksomme på at vi har sammenliknet med Nissans Leaf med ekstra lang rekkevidde. 
Med tilsvarende batterikapasitet (24 kwW), er Nissan Leaf noe rimeligere enn VW e-Golf. 

Golf er «tidløs» design, moderne, og holder seg lenge. 
De C-formede LED-lysstripene i fronten som VW bruker på alle sine ladbare biler, begynner å bli et bumerke av rang. 
