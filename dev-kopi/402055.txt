Restaurantanmeldelse:Restaurant Eik har priset seg ut 

Restaurant Eik mistet nylig sin utmerkelse i Michelin-guiden. 
Det er ikke på grunn av maten. 

– 
De har fortsatt ikke pusset opp. 
Snart begynner vel restaurantens fargerike 80-tallsstil å bli populær igjen, ler spisefølget. 
Spisestedet ligger fint plassert i Universitetsgata og har holdt det gående helt siden 2003. 

Norge er for dyrt 

I løpet av 16 år har Restaurant Eik mottatt utmerkelsen BIB Gourmand i Michelin-guiden 14 ganger – god kokkekunst til en rimelig penge. 
For noen uker siden ble den nordiske Michelin-guiden 2019 presentert, og der har Eik mistet utmerkelsen. 
Årsaken er enkel. 
I beskrivelsen av BIB står det at prisen skal være under 40 euro. 
I lang tid serverte Eik en treretter til 395 kr, men nå koster den minste menyen 445 kr. 

Ulike vinpakker 

– 
I Norden er det 34 restauranter med utmerkelsen BIB, og Oslo har kun en av dem – Smalhans. 
Det rare er at deres minste meny koster 450 kr, men de har også «dagens husmann» – en hovedrett til 175 kr, sier spisefølget. 

Menyen hos Eik er enkel. 
Her er et ark med dagens påtrykkede meny på tre til fem retter fra 445–645 kroner. 
I tillegg kan du få ost til 165 kroner. 
Eik opererer også med to ulike vinpakker i forskjellige prisklasser, og vi prøver en fireretters meny med den dyreste vinpakken. 

Appetittvekker fra kjøkkenet 

En stor smørskål står på bordet, og servitørene er kjappe med å komme med brød for å stagge sulten. 
Kort tid etter får vi en todelt appetittvekker fra kjøkkenet. 
I øverste skål ligger en potetbit i brunet smør, med misokrem og bonitoflak på toppen. 
En salt og deilig start. 
I den nederste skålen er en smaksrik og varm fiskesuppe. 

Knute på kålen 

Klientellet denne kvelden er en blanding av enslige hotellgjester og folk rundt 45–60 år. 
Katla restaurant har åpnet få meter unna, og der sitter 25–45 åringene. 

Det er derimot ikke noe gammeldags over maten hos Eik. 
De er flinke til å fornye seg, og første rett byr på breiflabbkjaker med tynne skiver søt og sprø knutekål med mye smak av sitron. 
Vi får også en kraft laget på syltede tomater, quinoa og chilisyltetøy – som kler retten godt uten å dominere for mye. 
Siden retten er småsterk, har servitøren helt i Ratzenberger Bacharacher Riesling Kabinett feinherb 2016. 
Den tyske vinen byr på en god del sødme og flott integrert syre. 

Sjekk opp Grüner Weltliner 

Andre rett er hvite asparges med selleri, amarant og rognkjeksrogn. 
Servitøren har byttet vinland og heller nå i en østerriksk Stadt Krems Weinzierlberg Grüner Weltliner 2016. 
En lett og frisk hvitvin med mye smak av eple og en flott balansert syre. 
Druen Grüner Weltliner er meget anvendelig til mat. 

Retten er enkel og god. 
Den hvite aspargesen er passe hard og byr på både sødme og en del bitterhet. 
Oppå ligger mer sødme i form av sellerirotkrem, superfrøet amarant gir retten et nøttaktig innslag, og rognkjeksrognen er meget salt. 
Nesten i salteste laget. 

Ikke Dag Otto, men byggotto 

Servitørene har god kontroll på måltidet og har en meget kyndig vinkelner som brenner for faget. 
Han legget ut om gode jordsmonn og vinkjøp. 

Et middels stort stykke skrei ligger oppå en meget god byggotto, risotto laget på byggkorn, med fin tyggemotstand. 
Her er også gode neper for noe sødme i retten, som også gir et litt pepret smaksbilde. 
Kjøkkenet har også med bottarga – saltet og røkt fiskerogn, samt en vinaigrette laget på salturt, en salt, liten urt som vokser i tidevannsbeltet og leirbanker. 

Walnut Block Nutcracker Pinot Noir 2016 er en meget fruktig og god rødvin fra Marlborough i New Zealand og fungerer bra til fisken. 

Frisk avslutning 

Avslutningen består av en remse med sjokoladeganache med forskjellig sitrus og yoghurtsorbet. 
Her er også små klatter med syrlig karamellsaus – en passe lett og frisk avslutning på måltidet. 

– Restaurant Eik leverer fortsatt god mat til en fin pris og overlever nok på hotellgjester, sentral beliggenhet og stamkunder de har opparbeidet seg gjennom årene. 
