Rocka Ropstad i hjembygda
Og venndølen imponerer med nye låter på Hunsfest. 

Ropstad fikk mye skryt for sitt forrige album «Her Om Natta”, og har nå vært i studio og spilt inn oppfølgeralbumet. 
I kveld fikk vi en smakebit, og det er tydelig et lite stilskifte å spore. 

Det er ikke den melankolske visesangeren vi blir møtt av. 
Åpningslåten er den mer rocka «Vintervindene» med vrengt gitar og heftig trommegroove. 
Deretter går det over i låten «Maria». 
Ropstad har med seg en en ny livebesetning med Erlend Viken på fiolin, Gisle Haaland på keyboard, Per Jørgensen Tobro på bass og Gunnar Sæter på trommer. 
Selv står han for gitarspillet. 
De spiller godt sammen og lydbildet blir bedre og bedre utover i konserten. 
Fiolinen er en god tanke, men drukner dessverre helt når dynamikken er på topp. 
Den er derimot veldig effektfull på nedepartiene hvor melodilinjene kommer tydelig frem. 

Det er litt glissent blant publikummerne foran scenen og Ropstad er ikke like snakkesalig i kveld som han pleier å være. 
Han er nok en artist som passer best i klubber hvor publikum står nært i mer varme og mørke omgivelser. 
De roligste og mest følelsesladde låtene som «Idiot» har ikke like stor effekt til tross for en veldig bra fremførelse. 

Låten «Jeg Er En Av De» er et av kveldens høydepunkt. 
Den svingende og dynamiske låten ble utført på mesterlig måte. 
Skulle bare ønske fiolinsoloen til Viken var skrudd enda høyere opp i miksen. 
De to nye sangene «Som om jeg nesten ikke finnes» og «Det beste vi får til» som ble fremført imponerer også og det groover godt. 
Her er det er bare å glede seg til den nye utgivelsen kommer. 
