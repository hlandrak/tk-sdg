Salomon Speedcross 4
Til tross for at det lyser terrengsko av disse skoene med sine kraftige knotter på sålen, gir de ikke den opplevelsen vi forventer. 

I stedet for å få et godt grep på ulendt og variert terreng, gjør den stive sålen og medfølgende knotter at skoene ikke får ordentlig «tak» og at man har lett for å skli. 

Ikke minst gjelder dette ved våte forhold i skogen, da vi slet veldig med å få grep på underlaget og holdt på å ramle ved flere anledninger. 

Når skoene oppleves som like glatte som et par tradisjonelle joggesko, forsvinner mye av vitsen med å kjøpe egne terrengsko. 

Selv om skoen sitter behagelig på foten, fikk én av våre testpersoner gnagsår på innsiden av foten etter første løpetur. 

Skoene føles dessuten tunge og litt klumpete ved løping i variert terreng, hvor man ofte må ta høye steg. 

Salomon-sko har egne, tynne lisser som strammes ved hjelp av en liten plastlås. 
Dermed slipper man at skolissene går opp – men det er noe vanskeligere å få strammet lissene godt nok på hele skoen. 

Konklusjon: 
Nei, nei, nei. 

De er harde, stive, glatte og ukomfortable. 

Du kan få veldig mye bedre sko; bruk pengene på noen andre. 
