«VampyrVidar» er en frisk blodsprut i norsk film
Til tider smakløs, men morsom lavbudsjettfilm om en bonde som blir vampyr. 

Vidar er bonde og jobber fra tidlig morgen til sent på kveld. 
Det har han gjort hele livet. 
Nå er han 33, har aldri hatt dame og bor fortsatt hjemme hos mamma. 

I motsetning til de mange sinte, unge mennene som tar pistolen og begynner å skyte rundt seg, ber Vidar (Thomas Aske Berg) en ekstra bønn til Jesus. 

Og Jesus kommer i form av mørkets fyrste. 
Vampyrversjonen av Jesus er en ordentlig gladvampyr som elsker horer og gjør vann om til vin. 
Problemet er bare at Vidar også er miserabel som vampyr! 

Er filmen blasfemisk? 
Ja, er du sterk i din tro, kan nok filmens harselering med kristusfiguren oppfattes slik. 
Er den morsom? 
Ja, forbausende så. 

Frisk blodinnsprøyting 

VampyrVidar har hatt et budsjett på 500 000 kroner og er produsert uten støtte fra Norsk filminstitutt. 
Filmen er vist på en rekke skrekkfilmfestivaler og vant nettopp hovedprisen på Macabro, en av Latin- Amerikas største horrorfestivaler. 

Det er morsomt å se at det er liv i de uavhengige filmmiljøene i Norge. 
Og ekstra festlig er det når de lager en film som rett og slett er en smule frekk. 

Regissørduoen Thomas Aske Berg og Fredrik Waldeland står bak det jeg vil kalle en frisk, om ikke akkurat kunstnerisk høyverdig, blodinnsprøyting i filmfaunaen. 

Orgie i sex og vold 

Selv om VampyrVidar starter veldig bra, holder den ikke tempo helt til målstreken. 
Midtpartiet med den ferske vampyrens orgier i sex og vold i syndens pøl, Stavanger, blir slitsom og episodisk. 

I noen sekvenser bikker filmen over i det smakløse. 
Selv om de mange kjønnsdiskriminerende innslagene er ment sarkastisk, blir fremstillingen av kvinner som horer litt vel ensporet. 

VampyrVidar er aller best i de sekvensene som får frem hvor mistilpasset og mislykket Vidar føler seg – enten som bonde eller vampyr. 
I de sekvensene løfter filmen seg over en standard skrekkfilm til en film med elementer av skarp religionskritikk og gode personskildringer. 
Den religiøse satiren er ikke raffinert. 
Brutal og rett på sak er mer beskrivende. 
Troende får gjennom filmen sitt pass påskrevet som Guds hodeløse sauer. 

Filmen låner fortellerstrategien til Interview with the vampire (1994), hvor en vampyr forteller sin historie til en journalist. 
Samtalene mellom Vidar og psykologen (Kim Sønderholm) er rett og slett festlige. 
De holder filmens surrealistiske univers sammen. 

VampyrVidar er ikke en film jeg varmt anbefaler for alle. 
Liker du beksvart humor, vampyrvold og en stor porsjon blasfemi, ja da kan du sjekke den ut. 
