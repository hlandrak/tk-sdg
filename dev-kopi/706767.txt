Foreldra som det einaste varige i livet
ROMAN: 
Alvorsfylt om aldrande foreldre og ei dotter i livskrise. 

Laura Djupvik: 
Hjartet er ingen logrande hund. 
173 sider. 
Samlaget. 

Den namnlause, litteraturkunnige, kvinnelege frilansaren, med oppvekst i eit karrig, nordvestlandsk kystlandskap og busett i Oslo, fortel i eg-form - ved å veksla mellom scener frå ein lagnadsfylt heimkomst på notidsplanet og stadige minnebilete - korleis forholdet hennes til aldrande, skrøpelege foreldre og andre menneske er prega av den forbodstunge kristendommen ho møtte i barndomsmiljøet sitt. 

Skildringa av ei ugift, famlande kvinne som slår fast at «Det er eigentleg berre foreldra mine som er varige i livet mitt. 
Alt det andre er mellombels», verkar inderleg, sympatisk og truverdig, men er i all sin detaljerte, dvelande kvardagsrealisme og utpensla tungsinn ikkje alltid like medrivande. 

Det inneber ikkje at personteikninga er flat og utan kunstnarelege kvalitetar. 
Portretta av ei omsorgsfull mor som misser evna til å bevega seg og tala før ho døyr, og av faren som er fysisk og mentalt svekt, og difor vil bli tatt hand om av kommunen sitt hjelpeapparat når eg-forteljaren og søstera hennes drar bort igjen, er begge så nyanserte og fylte av kritisk tvisyn at dei står til truande. 

Særleg inntrykk gjer det såre biletet ho rissar opp av faren. 
Her står vi overfor ein røsleg pater familias som har jobba på gard og studerte, før han blei Bach-spelande organist og leiar for fem lokale kor samstundes, rett nok med ei åtferd som gjorde at ungdommen lo av han. 

Felles for foreldra er at dei begge kan knyttast til Gud og trua på helvetet, den religiøse arven som hovudpersonen gjer opprør mot, men ikkje klarer å kvitta seg med. 
Ho synest å vera tatovert i hjartet for bestandig og står fram som einsam, rotlaus, fortvila - jamvel om ho blir kjærast med eit tolerant, vennleg «du» som prøver å stilla opp for henne, og forstå spenningane ho strir med. 

Trass i at ho får kontakt med meir «moderne», «ateistiske» miljø og oppsøkjer prest og psykolog for å kunna takla børa av salmesong og barndomen sine skalla, mørkkledde predikantar, ja, sjølv om ho gjer seg glupe tankar om tru og tvil, liv og død, skamma og uroa forbunde med foreldra sitt lågkristelege miljø, der «Gud er ei kjempediger, smertestillande pille», eksisterer like fullt eit «stort tomrom» i det vaklande kvinnelivet hennes. 

Men som det heiter langt uti denne kriserapporten av ei vestlandsk slektssoge: 
«Så lenge far min finst, finst Gud». 
Og spesielt overraskande er heller ikkje dei melankolsk ladde sluttorda: 
«Far min løfta den eine armen og vinka.» 
