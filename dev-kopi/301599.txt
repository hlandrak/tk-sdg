Odd Nordstogas første skritt mot en ny plate
Synger jublende om kunsten å gå. 

SINGEL: 
Odd Nordstoga har et nytt album på gang, og her er den første singelen. 
Tittelen «Kunsten å gå» bringer tankene til Tomas Espedals roman «Gå eller kunsten å leve et vilt og poetisk liv». 
I begge tilfeller handler det om jubelen ved uavlatelig å være i bevegelse - dessuten at det ikke er noe selvsagt at man er i stand til det. 

Straks man setter sammen det selvfølgelige - «å gå» - med det særegne - signalisert med ordet «kunst» - ledes lytteren til en form for bevisstgjøring. 
Det er ikke bare å gå, det dreier seg om noe unikt, noe som må læres, ikke bare når man er ett år, men livet ut. 

Så langt filosofien; dette i og for seg enkle budskapet - visdom må ikke nødvendigvis være komplisert - er meislet inn i en sang av solid Nordstoga-kaliber. 
Sangeren fra Vinje er en dreven poplåt-snekker som også når det gjelder det melodiøse får det avanserte til å høres enkelt ut. 

Denne sangen er en innlysende magnet for platepratere i enhver form for radiokanaler, komplett med lala-refreng og oppbygning rundt det trillende, folksongaktig, mens alt fra strykere og kor til hardingfele og gitar stiger fra grøftekanten der Nordstoga rusler av sted mens han favner livet på sin vei ut i morgenlyset. 

Og forsøker å gå. 
Det er ikke alltid lett. 
Men du kan hvis du vil. 
