Plateanmeldelse:Arif – «HighEnd/Asfalt» 

Lillefinger-opp-pop. 

ALBUM: 
HIP HOP 

Arif Salum viste en overraskende voksen side ved seg da han slapp den dystre EP'en «Aldri & alltid» i 2013, og hans første offisielle fullengder åpner i samme stemning. 

Pappas narkopenger og oppvekst rundt en Jo Erling Jahr som skrek «neger» etter barna Arif lekte med. 

Han skriker «De drepte Benjamin» tilbake, men bryter det blodalvorlige med det banale når han byr på sjarmerende pubertale ordspill som «kom inn på stedet som ‘her var det liv, mor’. 
Eller hva, Gina?». 

Det blir også gitt rettmessig kreditt til danske Sivas med «Fikk game av en G nedi Københavana» på bangeren «Sulten». 

Som for dansken kunne ikke teknikk betydd mindre for Arif – han dyrker en rå strøm av følelser, pakket inn i duggfrisk og geléaktig klubbsensualitet fra Aksel «Axxe» Carlsons inspirerte fingre. 
Det er smart uten å strebe. 

Til tider går det litt for hardt på auto-tune-crooningen, men dette er en herlig godtepose av britisk house, nittitalls-R&B og beinhard sørstatsrap – en blanding som nesten får Spellemannprisens «urban»-kategori til å gi mening. 
Men mest av alt er dette raffinert popmusikk. 

BESTE LÅT: 
«Johan Scharffenbergs vei» 
