Gir seg aldri
I 2015 ble Willie Nelson den første country-artisten til å mota «The Gershwin Prize» av Library of Congress og nå er han ute med en egen hyllest til de to låtskriverne George og Ira Gershwin.Willie Nelson har rundet 82 år, og naturlig nok preger dette vokalprestasjonen på plata. 
Hans naturlig nasale country-sound har blitt enda mer rufsete og timingen er ikke helt på. 
De fleste låtene har et nærmest søvndyssende tempo, og musikken minner fort om taffelmusikk, men det er absolutt en egen sjarm over dette. 
Gershwin sine kjente 
Tin Pan Alley-låter bringer nostalgi og en liten følelse av at man er en smule lei disse gamle sangene. 
Derfor er det godt å høre at Nelson har pusset opp låter som «Summertime», «I Got Rythm» og andre klassikere — noen ganger til det bedre og andre ganger ikke. 
Albumet inneholder også to duetter hvor Cyndi Lauper deltar på en mindre suksessfull versjon av «Let´s Call the Whole Thing Off», og Sheryl Crow setter Nelson i skyggen på «Embraceable You». 

Willie Nelson har hatt en lang karriere og er tydeligvis et arbeidsjern som aldri gir seg. 
Dette er ikke det beste vi har hørt fra han, men kan gi god stemning og nostalgi for flere. 
