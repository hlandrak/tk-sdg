Motorola Moto 360
En lekker smartklokke. 
Men den avslører også svakhetene til Android Wear. 

Motorola Moto 360 er en av de første smartklokkene basert på Android Wear, smartklokke-operativsystemet Google lanserte for litt over ett år siden. 

Den går for å være en av de stiligste smartklokkene på markedet, og vil trolig også være en av de fremste konkurrentene til Apple Watch når den kommer i salg i slutten av april. 

I skrivende stund koster Moto 360 i underkant av 2.000 kroner, noe som er langt under prisen du må betale for Apple Watch. 

Til den prisen får du det meste av funksjonalitet du forventer av en smartklokke. 
Du bruker den sammen med mobilen din, og kan blant annet se hvem som ringer, lese tekstmeldinger, styre musikk og navigere til en adresse. 

I tillegg har den helse/treningsfunksjoner som skritteller og pulsmåler. 

Smartklokke i forkledning 

Noe av det beste med Moto 360 er det lekre utseendet. 
Svært lik et klassisk armbåndsur, med helt rund urkasse i rustfritt stål og reim i mykt skinn. 
Byggkvaliteten virker relativt god bortsett fra at skinnreima viser tydelige tegn på slitasje over tid. 

Klokka måler 46 mm i diameter og er 11,5 mm tykk, noe som vil være enten for stort, akkurat passe eller for lite, helt avhengig av hvor store hender du har. 
Den er omtrent på størrelse med de fleste moderne herreklokker. 

Med en vekt på 49 gram er den imidlertid ikke spesielt tung. 
Ja, faktisk er den ganske behagelig å ha på seg gjennom dagen, selv på undertegnedes tynne håndledd. 
Vi merker den nesten bare når vi skal ta av og på jakka og lignende. 

Rund klokke, ikke rund skjerm 

Selv om Moto 360 er rund, er imidlertid ikke skjermen helt rund. 

Nederst er det en liten svart kant hvor blant annet lyssensoren, som justerer skjermens lysstyrke etter omgivelsene, sitter. 

Selv om det sikkert er gode grunner til at den er der, synes vi den er er litt uelegant og ikke minst forstyrrende, særlig når skjermbildet er lyst. 
Og det er det ganske ofte. 

Nesten alltid på 

Som så mange andre smartklokker med fargeskjerm, er ikke skjermen til Moto 360 alltid på. 
Og dette er selvsagt for å spare batteri. 

Via en såkalt «ambient mode» kan den imidlertid være «nesten» på, om enn i en svakt opplyst modus. 
Tanken er altså at skal kunne se hva klokka er uten å måtte vekke skjermen. 
Av og til skrur den seg helt av likevel, men det skal bare et lite rykk i hånda til før den kommer tilbake i dimmet versjon, og en enda større bevegelse for at den skrur seg på. 

I teorien høres det smart ut, men i praksis virker det ikke alltid, så vi ender opp med en del unødvendige, til tider karikerte, håndbevegelser. 
Og får rare blikk på t-banen. 

Du kan også velge å bruke standardmetoden, som er å trykke på en knapp på siden eller å bare tappe fingeren på skjermen. 
Noen ganger hender det for øvrig at klokka feiltolker armbevegelser som fingerberøring. 

Kun for Android 

For å ta i bruk Moto 360 må du pare smartklokka med mobilen via en egen Android Wear-app som du laster ned fra Google Play. 

Du kan altså ikke bruke Motorola-klokka om du har iPhone eller en Windows-mobil. 

Via Wear-appen kan du blant annet velge hvilken urskive du ønsker å bruke, justere mange av innstillingene eller tilpasse varsler. 

Motorola har også en egen app kalt Connect som tilbyr funksjonalitet utover det Google tilbyr i sin app, som å tilpasse utseende på de ulike urskivene. 

Varsler på godt og vondt 

Varsler fra smarttelefon er en sentral del av Android Wear. 
SMS, epost, innkommende anrop og Facebook-oppdateringer popper opp på smartklokka når den er koblet sammen med mobilen. 

Varslene havner under hverandre i samme rekkefølge som på telefonen, så for å bytte mellom dem, sveiper du fingeren opp- og nedover. 

Hvert varsel kan sveipes fra venstre for å slette det (da forsvinner det også fra telefonen din), eller fra høyre for å se flere valg. 

Du kan lese mer om hvordan Android Wear fungerer i denne artikkelen. 

Varsler kan være nyttig, og Googles konsept fungerer greit nok, men vi synes ikke det alltid er like intuitivt hva vi skal gjøre. 
Brukergrensesnittet er ganske lite, så det er lett å bomme på knapper (den runde skjermen kutter dessuten ofte vekk innhold). 
Moto 360 er til tider også ganske treg. 

Hvis du ikke allerede har lagt opp til et strengt varsel-regime på mobilen, kan du altså få en overraskelse. 

Det er relativt enkelt å bestemme hvilke apper som gir varsler, men ikke hva appen gir varsler om, så klokka kan bli mer til bry enn glede. 

Stemmestyring, men ikke på norsk 

Google Nå-varslene som forteller hvordan været er eller hvor lang tid det tar å komme seg hjem fra jobb, liker vi dog godt. 
Stoppeklokke, timer, kalkulator og fjernutløser til kameraet har også vært kjekt å ha lett for hånden. 

Siden smartklokker er så små, har Google lagt opp til at mange funksjoner skal styres med stemmen, men dette er ikke tilgjengelig på norsk, noe som trekker ned. 
På engelsk virker den stort sett greit (hvis du setter språket på telefonen til engelsk også), selv om det strengt tatt er ganske flaut å snakke til klokka i full offentlighet. 

Moto 360 har for øvrig ikke noen høyttaler, så du kan ikke bruke den som handsfree. 

Flere/bedre apper, takk! 

Vi savner også et bedre utvalg tredjepartsapper. 

Problemet er at det finnes for få gode, og de som finnes burde vært nyttigere, særlig de populære appene. 

Kommenterer noen et bilde på Facebook, får vi et varsel, men vi kan faktisk ikke lese kommentaren; til det må vi bruke mobilen. 
Runkeepers app kan kun brukes til å registrere løpeturer; men du kan ikke velge en annen type treningsøkt. 

Google har heller ikke gjort det noe enkelt å finne Wear-apper i Google Play. 
Du kan åpne en egen side via Wear-appen, ellers må du søke de opp manuelt. 

Må lades hver natt 

Batteritiden til smartklokker er gjenstand for heftig debatt. 
Mange, inkludert oss selv, har ment at bare noen få dager er for lite. 
Og dessverre holder ikke batteriet på Moto 360 mer enn én dag: 

Du må lade hver natt, og bruker du den flittig, må du ha strøm i god tid før leggetid. 
Når vi ikke har brukt den til noe annet enn varsler fra telefonen, har den ligget på rundt 20 prosent ved dagens slutt. 

Personlig ville jeg aldri hatt på meg en klokke mens jeg sover uansett, så jeg har ikke opplevd det som så plagsomt annet enn de dagene med intensiv bruk. 

Moto 360 lades dessuten trådløst, så den er enkel å fylle opp med strøm igjen så lenge du har med den medfølgende ladekrybben. 
I teorien burde du kunne bruke en hvilken som helst trådløs lader, men det har fungert dårlig med tredjepartsløsningene vi har prøvd. 

Konklusjon 

Moto 360 er lekker, til tider nyttig, men også en frustrerende smartklokke. 
Android Wear er den store akilleshælen. 

Etter flere måneders bruk synes vi fortsatt ikke operativsystemet er intuitivt nok. 
Og med for få gode apper, har vi ofte endt opp med å bare lese varsler, som vi stort sett får med oss på mobilen likevel. 

At stemmestyring ikke fungerer med norsk er også et stort minus, men det er ikke Moto 360s feil. 

Google må altså få skikk på Android Wear for at Moto 360 og andre Android Wear-klokker skal ha sjanse til å overleve. 
Per i dag må du nemlig være godt over gjennomsnittet teknologiinteressert for at det skal være verdt prisen. 

Når det er sagt, er Motorolas klokke den beste Android Wear-klokka vi har testet til nå. 

Moto 360 Leather 
