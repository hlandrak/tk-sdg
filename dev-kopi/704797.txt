Koselig repetisjonsøvelse
Trenger vi egentlig enda et spill med den blide, lille håndverkeren Mario og vennene hans? 

Vel, hvorfor ikke? 
Til tross for at Nintendo ikke gjør noen forsøk på å finne opp verken krutt eller hjul, er dette glimrende plattformaction for barn og voksne i alle aldere. 

Oppsettet er det vi kjenner fra en lang rekke tidligere spill: 
Du begynner i verden 1, og etter hvert som du bekjemper ulike versjoner av Bowser (og redder små prinsesser), åpner de neste verdenene seg. 
Vrien denne gang er at du må få tak i tilstrekkelig mange stjerner for å komme til bossene. 
Disse stjernene er det tre av på hvert av de "vanlige" brettene, og de er enten gjemt eller krever en spesiell innsats for at du skal klare å få tak i dem. 
Det holder altså ikke lenger bare å koste igjennom de ulike brettene på normert tid. 

Som tittelen antyder, har utviklerne denne gang gått bort fra de klassiske todimensjonale brettspillene som Mario så ofte har spilt hovedrollen i tidligere, og i stedet bygget videre på det samme konseptet som i Super Mario 3D Land, som kom for to år siden. 

Her er gjenkjennelsesfaktoren med andre ord stor, men banene oppleves som nye, og det er lite som bærer preg av å være gammelt oppgulp. 
En av spesialinnretningene denne gang, er et kattekostyme som gjør figurene i stand til å klatre opp loddrette vegger. 
I motsetning til det som var tilfellet med det forrige Sonic-spillet, er spillbarheten akkurat der den skal være. 
Bruken av Gamepaden gjør også at det blir lettere for to passe utålmodige barn å spille sammen. 
