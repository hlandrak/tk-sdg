Forbannet og funky
Et must for fansen og en fin oversikt over klassikere som «alle» burde kjenne til. 

La det være klart: 
Jeg var ikke en av dem som vokste opp med N.W.A, «verdens farligste gruppe», på mine små barneører. 
Det var først på ungdomsskolen at jeg ble introdusert for gangsta-rap av kompiser i vide bukser. 
De nikket anerkjennende seg i mellom: 
«Straight outta Compton» var verdens beste album.Da N.W.A slapp platen i 1988, hadde de neppe sett for seg at millioner trakk til kinomørket i 2015 for å se og høre historien om livet på gaten i Compton, Los Angeles. 
I august var filmen "Straight outta Compton" den mest sette på amerikanske kinoer i flere uker på rad. 
Det betyr at den nådde ut til et bredt og stort publikum, fra rapkjennere på den amerikanske vestkysten, via hipstere i New York og til «average Joe» i midtvest-Amerika. 

Sjangeren gangsta-rap er forlengst blitt allemannseie. 
Dr. Dre, Ice Cube og avdøde Eazy-E er husholdningsnavn verden over –og mangemillionærer. 
Soundtracket som foreligger denne uken, byr ikke på mye nytt. 
Over 17 spor får du remastrede versjoner av N.W.A-klassikere som «Fuck tha police», «Express yourself» og «Straight outta Compton». 

Vi får solospor fra Ice Cube, Dr. Dre og Eazy-E, krydret med noe groovy greier fra Funkadelic og Parliament. 
Vi hører om politivold, dop og damer, det skrytes og skytes over en lav sko. 
Tematikken er heldigvis og dessverre like relevant som det var i '88. 
Hverdagen er ikke blitt mindre brutal for noen av de mest utsatte på gaten –unge, svarte og ofte berettiget sinte menn. 

Sulten på mer? 
Da kan du glede deg over at også selve filmmusikken gis ut samtidig, under tittelen «Straight outta Compton: 
Original motion picture score», komponert av Joseph Trapanese. 

Beste spor: 
«Straight outta compton», «Express yourself». 
