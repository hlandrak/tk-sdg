Anmeldelse:Snurrig klubbskive fra syrisk bryllupssanger 

Produsert av technokjennere. 

ALBUM: 
Sitter Omar Souleyman på en verdensrekord? 
Syreren har nemlig utgitt rundt regnet 500 album, brorparten konsertopptak fra bryllupsfeiringer. 

Sant nok er det kvaliteten på musikken som har vekket verdensmusikknerders oppmerksomhet: 
49-åringens transefremkallende dabke-melodier bærer i seg en ubestridelig og universell dansbarhet. 

«Bahdeni Nami»s svakeste kutt er en remiks av nederlenderen Legowelt, et overtydelig forsøk på å demonstrere syrisk klubbmusikks fjerne slektskap til britisk acid house. 

Den biffen fikser nemlig originalsporene bedre, de fleste med svært subtil produsenthjelp fra technosmaksmakere som Modeselektor, Gilles Peterson og briljante Four Tet. 

Når det likevel er noe mildt formulaisk ved syrerens mest ekstatiske låter, peker «Darb El Hawa» seg ut som det sorte fåret i flokken: 
Et merkelig melankolsk midtempo-nummer der Souleymans rustne røst kommer til sin rett. 

En real fest skal helst dekke hele følelsesregisteret. 
