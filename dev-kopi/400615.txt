Justin Bieber:Renvasket og nypolert 

Glem politikk- og finans. 
De beste spinndoktorene finner du i popbransjen akkurat nå! 

Justin Bieber er ute med sin første egne singel på et drøyt år, noe som er å regne som en evighet i kommersiell musikktidsregning. 
Som en av verdens største popartister er det å slippe en ny låt en begivenhet i seg selv, men å vurdere låten "What do you mean" uten å se på den nøye planlagte markedsføringen opp mot lanseringen blir i dette tilfellet helt umulig. 

Musikk og merkevare henger sammen 

Mer enn hos noen annen popartist i dag henger musikk og merkevare uløselig sammen når det kommer til Justin Bieber. 
Når den ene lider, så lider også den andre. 
Dette har vært tilfelle med merkevaren Bieber det siste året. 
Skandaler, fyll, arrestasjoner og rare bilder i sosiale medier har gjort det nærmest umulig for ham å putte navnet sitt på nytt materiale. 
Alt støyen rundt ville ha tatt livet av en hvilken som helst låt, uansett hvor fengende den egentlig var. 

En skreddersydd avledningsmanøvre 

Selv ikke verdens største popstjerner kan leve av bare reklamejobber og royaltyinntekter. 
På et tidspunkt var han nødt til å komme tilbake med ny musikk. 
Til Billboard Magazine har manager Scooter Braun sagt at denne gangen skal det "bare handle om musikken", og oversatt til markedsføringsspråk betyr det at team Bieber har skreddersydd en avledningsmanøvre som får publikum til å glemme alt det dumme deres idol har gjort tidligere. 
Med en positiv innstilling til artisten igjen, vil fansen også ha en positiv innstilling til musikken hans. 

Hør flere nye låter her: 

Ariana Grande og Martha Stewart er med 

For nøyaktig en måned siden startet markedsføringskampanjen som skulle lede opp til utgivelsen av "What do you mean". 
På Instagram har det florert med bilder av kjendiser med plakater hvor det står skrevet navnet på låten og hvor mange dager som gjenstår. 
Ariana Grande, Kate Hudson, Calvin Klein, Ashton Kutcher, Miley Cyrus og Martha Stewart er bare noen av dem som stilte opp for å heie Justin tilbake inn på hitlistene. 

Krever teft, kløkt og timing 

Å gå fra å være fløtepus til bråkmaker til å bli fløtepus igjen er ingen enkel øvelse. 
Det krever teft, kløkt og timing på et nivå de færreste pr-folk behersker. 
Men alt tyder på at team Bieber har klart nettopp det. 
Kampanjen fremsto akkurat passe kryptisk, morsom og avslappet til at den fikk full viraleffekt. 
Så velregissert har hele comebacket vært, at selv spinndoktorene til Hillary Clinton burde være misunnelige. 
Men dette ville selvfølgelig ikke vært så vellykket hvis ikke låten også holdt mål, og det gjør den. 

Er det Kygo? 
Nei, det er Justin Bieber 

Låten som er skrevet Jason "PooBear" Boyd og produsert av MdL (Mason Levy) og Bieber selv, er kledd opp i meget tidsriktig tropical house, en undersjanger av EDM, som de fleste forbinder med Kygo. 
Ingenting ved "What do you mean" er tilfeldig, hverken musikksjanger, tempo, eller tekst. 
Den er akkurat god nok flyt og rolig nok tempo til at man får med seg alle detaljene som gjør at den skiller seg ut i flommen av elektropop. 
Refrenget inneholder få ord, uten å bli for enkelt, men er likevel så repetitivt at man kan synge på både tekst og melodi etter bare et par gjennomlyttinger. 
Med andre ord, et nøye planlagt comeback som har gitt full uttelling. 

Nytt album er forventet i november. 

Er du på jakt etter en ny TV-serie? 
Her er noen tips: 

Les flere av ukas musikkanmeldelser her: 
