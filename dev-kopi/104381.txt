Av alle lydproduktene vi har testet i år, er det B & O som har imponert oss mest:BeoLab 90 er en teknologisk maktdemonstrasjon, og en velfortjent vinner av Årets lydinnovasjon. 

Personlig har jeg aldri hørt en mer livaktig musikkgjengivelse, og flere som har vært på besøk reagerte med å klype seg i armen eller felle en tåre når de hørte et opptak de kjente! 
BeoLab 90 har ikke bare dynamikken til et konsertanlegg og en mektig bassgjengivelse som er «to die for» – de har også holografien og dybdeperspektivet til de beste minimonitorene, i seg selv en sjelden kombinasjon. 
Måten de spiller på lag med lytterommet, enten du bor i et palass eller lite bøttekott, er også meget imponerende. 

BeoLab 90 er rett og slett en maktdemonstrasjon av en høyttaler, som absolutt bidrar til å sette Bang & Olufsen på kartet innen high-end hi-fi. 
Prisen er da også i kategorien «hvis du må spørre …» men det er lov å håpe at B & O lar denne teknikken komme rimeligere høyttalere til gode, med tid og stunder! (11/16) AH 

Pris: 659.990 kr./par 
