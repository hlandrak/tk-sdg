Rappens supermann på 70 prosent
Kendrick Lamar leverte hitrekka, men kortversjonen av mars-konserten i Telenor Arena resulterte ikke i samme type live-magi som sist. 

KONSERT: 
Kun seks måneder etter at han inntok Telenor Arena med full kraft, er ikke torsdagens Kendrick Lamar-booking nødvendigvis det mest spennende på Øyas program i år. 
Med såpass kort tid siden forrige besøk, kan man selvsagt heller ikke forvente seg noen nyskapende opplevelse – noe åpningen med samme Kung Fu Kenny-video og introlåta «DNA» gjør klart fra første stund av. 

Det er likevel ingenting å si på rapstjernens dragningskraft denne kvelden i Tøyenparken, hvor han kaller inn til fullstappet hoff bestående av et svært takknemlig publikum. 
Idet den 165 cm høye Lamar tropper ut foran sin trofaste menighet, lyser tusenvis av smil opp Amfiet. 
Folk er regelrett glade for å se ham. 

Allerede halvveis ute i andrelåta «Element» har han satt forrige rapper på samme scene, 6black, totalt i skyggen, og skinner like sterkt som den gigantiske solen som pryder skjermen bak seg. 

Etterhvert som den suggererende instrumentalen til «Yah» og storfavoritten «King Kunta» sørger for kveldens første store takeoff, blir det likevel åpenbart at vi står ovenfor en nedkortet og mindre påkostet versjon av marskonserten i Fornebu. 

Med drøye halvparten av publikumstørrelsen, delt opp mellom ivrige blodfans foran scenen og nysgjerrige lyttere i bakken, er det også en annen type energi som bygger seg opp. 

Dette preger tydelig også den ikke super-engasjerte hovedpersonen, som tyr til Travis Scott/ ScHoolboy Q-bangerne «Big Shot», «Goosebumps» og «Collar Greens» for å få opp stemningen ytterligere før hitrekka «Swimming Pools (Drank)», «Backseat Freestyle» og «Money Trees» virkelig får fart på sakene. 

Der det vaiende amerikanske flagget under «XXX» ble et mektig øyeblikk for seks måneder siden, føles innslaget denne gangen noe random, og innleder en noe stillestående overgang til «m.A.A.d city». 
I det hele tatt framstår kveldens Lamar-konsert mindre helhetlig, til tross for at «LOVE», «Bitch, Don't Kill My Vibe» og «Alright» blir åpenbare høydepunkt før «HUMBLE» og kveldens eneste overraskelse – «All the Stars» (selvsagt uten SZA) – avrunder kvelden. 

Det er fett, det er tight, og det inkluderer alle låtene vi kom for å høre, men beviser samtidig hvor stor forskjellen blir når en allerede perfeksjonert konsertpakke tvinges ned til én time. 

Bildet i denne saken er tatt av en leser. 
Det er fordi Kendrick Lamar la ned et fotoforbud før konserten på Øyafestivalen. 
Dagbladet velger likevel å publisere bilder fra konserten fordi vi er prinsipielle motstandere av slike type forbud. 
