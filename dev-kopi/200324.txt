Nye Nissan Leaf har klassens beste rekkevidde!
Har du savnet en elbil til normal pris med en reell rekkevidde på 20 mil eller mer? 
Her er den. 

Bilen siger nesten lydløst oppover de bratte bakkene på sørsiden av Alpene, gjennom de krappe svingene mellom fjellveggen på den ene siden og de stupbratte skrentene på den andre. 
En time før var det palmetrær langs veien, nå er det høyreiste grantrær og gulrøde løvtrær som mister bladene og innimellom bidrar til å gjøre veien sleip. 

Og vi kjører altså elbil, på veier som er svært utfordrende for batteridrevne farkoster på grunn av sine bratte, lange, og seige oppoverbakker. 

Vi startet etter lunsj fra Nice og klatringen begynte kort tid etter at vi svingte til venstre rett før den italienske grensen. 
Målet er legendariske Col de Turini, en av de mest kjente etappestoppene på Rally Monte Carlo. 

1.600 høydemeter opp... 

Etter å ha klatret de 1.600 metrene på drøye to timer - det er bare drøyt åtte mil, men det er langt fra noen rally-takter over kjøringen vår, står gjenværende rekkevidde oppgitt til 42 kilometer - og vi startet ut med 203 kilometer beregnet total rekkevidde ved start. 

Er det bra eller er det ikke? 
Det er vanskelig å si sånn med det samme, men sett at vi skal kjøre ned til Nice igjen etterpå burde ikke det å regenerere energi tilsvarende i overkant av fire mil være noen uoverkommelig affære, skal vi tro informasjonen som ble gitt under briefingen samme morgen. 

...og ned igjen 

Det viser det seg da heller ikke å være. 
Vel nede igjen via en mer vestlig rute, og med en raskere etappe på slutten, konstaterer vi at vi faktisk har regenerert tilstrekkelig med strøm til at batterikapasiteten er på 39 prosent når vi ankommer målet etter ytterligere 68 kilometer. 

Beregnet gjenværende rekkevidde oppgis da til 97 kilometer - antakelig vel optimistisk basert på at vi har kjørt hovedsaklig nedover de siste par timene, men likevel - dette gir oss 148 kjørte kilometer på 61 prosent av batterikapasiteten og i temperaturer mellom 17 grader i lavlandet og 6 grader ved fjellpasset. 
Det er kort sagt det beste vi har oppnådd med en elbil utenom Tesla og hvis estimert gjenværende rekkevidde stemte, ville det gitt en reell rekkevidde på ganske nær de 250 kilometer Nissan oppgir. 

Dette er altså en fornyet versjon av den hittil mest solgte elbilen i historien, og vi må innrømme at førsteinntrykket imponerer. 

Generasjon III = økt rekkevidde 

Bilen vi har kjørt er det Nissan kaller «tredje generasjon» Leaf. 
Dette til tross for at det i bunn og grunn dreier seg om den samme bilen som generasjon 2, som ble betydelig oppgradert. 

Her sammenfaller altså generasjonsskiftene med utvidelsen av den offisielle rekkevidden. 

Den var på 175 kilometer da Nissan Leaf først kom på markedet sent i 2010, og økte til 199 ved ansiktsløftningen i 2013, da bilen også fikk en ny layout av det elektriske systemet med flytting av inverteren slik at bagasjerommet fikk både større volum og bedre brukervennlighet. 

Dette gjorde da også bilen bedre rustet til å møte konkurransen fra Volkswagens e-Golf da denne kom på markedet i 2014. 

Men nå har altså batterikapasiteten øket relativt betydelig - fra 24 til 30 kWt - noe som gir en utvidelse av den oppgitte rekkevidden fra 199 til 250 kilometer. 
Som vi konstaterte, kan man altså nå klare 20 mil under normale kjøreforhold og det kan utvilsomt gjøre en forskjell for ganske mange. 

Batteriet er forbedret ved bruk av ny innvendig design og kjemi: 
Det er bruk av karbon, nitrogen og mangan med elektrodene, sammen med en endring av cellesammensetningen, som gir den forbedrede ytelsen. 

Det bedre valg 

Bortsett fra batteripakke og rekkeviddeøkning, samt en forbedring av informasjons- kommunikasjons og underholdningsmodulen gjennom at Carwings-systemet erstattes av Nissan Connect EV, er det ikke noe vesentlig nytt med bilen. 

Den har riktignok blitt tilgjengelig i en ny farge - bronse metallic. 

For øvrig er den blitt bare 21 kilo tyngre, hvilket ikke merkes i praksis. 
Ellers er Leaf fortsatt en trivelig og velkjørende kompaktbil som står seg godt i konkurranse med VW e-Golf. 

Faktisk nå så bra at for kunder som anser at rekkevidde er et vesentlig kriterium ved valg av elbil, fremstår nå Leaf som det klart beste valget. 

Ikke glem forskjellen på teori og praksis 

Det gjelder likevel å huske at man i de fleste tilfeller - som med alle elbiler - vil ligge ganske langt under oppgitt rekkevidde ute i reell trafikk. 

De offisielle tallene etter den såkalte NEDC-normen (EU-sertifiseringen), gjenspeiler en idéell kjøresituasjon og er målt i laboratorium(, for øvrig slik det også gjøres for både ladbare og andre hybrider, samt biler med bare forbrenningsmotor). 

Nissan er da også ærlige nok til å skrive under sine tekniske spesifikasjoner: 
Gjennomsnittlig faktisk kjørelengde for 30kWt batteri er 125-200 km, og 100-160 km for 24 kwt under normale forhold. 
Kjørestil, underlag, temperatur, air conditioning og en rekke andre faktorer påvirker rekkevidden. 

Mer informasjon om Leaf finner du i denne artikkelen fra prøvekjøring av den ansiktsløftede versjonen. 

Merk deg at en tilleggs-fordel versjonen med større batterikapasitet gir, er at Nissan her garanterer for batteripakken i 8 år (eller 160.000 kilometer). 
Det vil si at det garanteres at minst 9/12 - altså 75 prosent - av kapasiteten skal være intakt etter denne perioden. 

Fra 250.000 

I Norge kommer nykommeren i salg rett over nyttår. 
Den vil da koste fra 250.000 kroner med det midterste utstyrsnivået, Acenta. 
Den selges ikke i budsjett-utførelsen Visia. 

Velger man Nordic Edition, er prisen 263.000 kroner. 
Da oppgraderer man fra 16 til 17-tommers lettmetallfelger, og man får med Around View 360-graders oversiktskamera, Mode 3 ladekabel for 32 ampère kurs, LED hovedlys og et Fortum forhåndsbetalt ladekort for 10 timers hurtiglading. 

Toppversjonen Tekna - prislapp 270.000 - har i tillegg skinninteriør med blå perforering - men leveres derimot ikke med Mode 3-kabel. 

Både Acenta, Nordic og Tekna leveres med DAB+ som standard. 

Alle bildene: 

«Gammel» versjon under 200.000 - men pass på! 

Frem til nyttår vil for øvrig Nissan-importøren kjøre kampanjepriser på Leaf med 24 kWt-batteripakke, med innstegspris under 200.000 kroner. 
Det er Visia-utgaven, som koster 198.200 kroner. 

Den er imidlertid vanskelig å anbefale da den er relativt dårlig utstyrt og mangler varmepumpen som de andre utgavene er utstyrt med. 

Den har dessuten 16-tommers stålfelger i stedet for lettmetall, mangler kjørecomputer og Nissan Connect-systemet med mulighet til å koble seg til bilen via mobilen. 

For øvrig tilbys Leaf med 24 kWt-batteriet i versjonene Acenta til 218.200 kroner, Nordic, til 231.200 kroner og toppversjonen Tekna, til 238.200. 
Tilvalg er metallic lakk til 6.000 kroner og 6,6 kW lader til 7.500 (7.000 på Nordic). 

Reiseomkostningene til denne reportasjen er dekket av importøren. 
Les mer her 
