Asus MX27AQ - lekker PC-skjerm på 27-tommer
Denne slanke og elegante skjermen fra Asus byr på supert bilde, men ikke alt er perfekt i paradis. 

Vi har sagt det mange ganger før, skal du ha en ny PC-skjerm på mellom 25 og 30 tommer, er QHD-oppløsning perfekt. 
Det gir et bilde bestående av 2560 piksler i bredden, og 1440 piksler i høyden - totalt ca 78 prosent flere piksler enn på en full HD-skjerm. 

Det betyr vesentlig skarpere bilder, samtidig som tekst-lesbarheten er godt ivaretatt ved 100% skalering i Windows. 

Tidligere i høst testet vi to 25-tommere med denne oppløsningen, som begge etter vår mening gir svært mye skjerm for pengene (prislapper på rundt 3.000 kroner). 

Design-skjerm med gode ytelser 

Den siste uken har vi hatt gleden av å stifte bekjentskap med en litt større variant, 27-tommeren MX27AQ fra Asus. 
Denne henvender seg til et kresent publikum, med et AH-IPS-panel fra LG Display som blant annet byr på 100 prosent dekning av sRGB-fargespekteret, matt overflate uten reflekser og et bilde som bevarer god kontrast og fargegjengivelse selv fra nesten død vinkel (178 grader). 

Responstiden er oppgitt til 5ms, noe som dekker behovet for de aller fleste - også til gaming - selv om de aller største entusiastene nok vil ønske seg noe enda raskere. 

Ikke optimal ergonomi 

Designmessig er denne tynne skjermen lekker, med sin tynne ramme og enkle, runde (og tunge) metallfot. 
Den sørger for god stabilitet og lar deg vippe skjermen frem og tilbake til du finner riktig stilling, men byr dessverre ikke på noen justeringsmuligheter i høyden. 
Du kan heller ikke snu skjermen på høykant, så det er ingen tvil om at Asus har tenkt mer design enn ergonomi da de laget denne skjermen. 

Du tenker kanskje at foten er utskiftbar, men så enkelt er det ikke - all den tid at skjermen ikke er utstyrt med VESA-feste på baksiden. 
Den glatte baksiden er nok et bevis på at fokus først og fremst har ligget på design. 

Tilkoblinger 

Man kobler til kablene horisontalt på baksiden. 
For skjermtilkoblingene (hele tre HDMI-innganger og en DisplayPort-inngang) betyr dette enkel opp- og frakobling, men hodetelefonuttaket med fordel kunne sittet på siden. 
Vi savner egentlig bare en USB-hub, noe som er svært kjærkomment når USB-kontaktene på PC-en er vanskelig tilgjengelig. 

For å gjøre skjermen tynnest mulig, har Asus også plassert strømforsyningen på kabelen. 
Ikke noe stort ankepunkt i seg selv, men hva gjør du den dagen du ikke finner den etter en ommøblering eller flytting? 
De fleste skjermer har strømforsyningen innebygd, og da trenger du kun en ny strømkabel. 

Høyttalere er imidlertid innebygd. 
De er det Bang & Olufsen som står for, og lyden er helt OK til bakgrunnsmusikk, med bra diskant og mellomtone og et lite snev av bass. 
Særlig høyt spiller de imidlertid ikke, så bruksområdene begrenser seg til slik enkel bruk. 

Betjening skjer via seks knapper på undersiden nede til høyre. 
Menyene er ganske lettfattelige, og brukervennligheten får også godkjent - men det er fortsatt langt igjen til den er optimal. 
Eksempelvis må du trykke tre ganger før du kan begynne å justere volum, og fjorten ganger hvis du skal endre språk. 
En joystick eller fjernkontroll som på Benq BL3201PT hadde gjort susen. 

Konklusjon 

Ingen tvil om at dette er en skjerm med svært godt bilde og en av klassens beste design. 
Det har imidlertid gått ut over de fysiske justeringsmulighetene, noe som bør være et ankepunkt for mange. 

Og så var det prisen, da. 
Billigste nettbutikk selger denne skjermen til 5.367 kroner i skrivende stund. 
Det er vesentlig dyrere enn mange andre skjermer med tilsvarende paneler - som også byr på bedre ergonomi. 
Er du villig til å gå ned to tommer i størrelse, kan du dessuten få skjermer med sammenlignbare ytelser, langt bedre ergonomi samt USB-hub til langt lavere pris. 

Asus MX27AQ 
