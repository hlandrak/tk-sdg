Liam Neeson farger snøen rød med gangsterblod
FILMANMELDELSE: 
«Kraftidioten» er hakket kvassere, men Hans Petter Molands nyinnspilling er underholdende nok for en kinotur. 

«Cold Pursuit». 
Action/drama. 
Med: 
Emmy Rossum, Liam Neeson, Tom Bateman. 
Regi: 
Hans Petter Moland. 
1 t. 58 min. 
Aldersgrense: 15 år. 

«Cold Pursuit» er en såkalt remake av norske «Kraftidioten», også den regissert av Hans Petter Moland, med Stellan Skarsgård i hovedrollen. 
I den engelske versjonen er det Liam Neeson som spiller brøytebilsjåfør Nels Coxman, hvis sønn blir drept på ordre fra en mektig narkobaron. 
Drevet av raseri og hevnlyst setter Nels ut for å knuse kartellet – èn mann av gangen. 
Akkurat det har Liam Neeson gjort på film før. 

Den godeste Nels er ikke tittgjengde blant gangstere og kjeltringer, men drevet av raseri plukker han dem som lavthengende frukt. 
I «Kraftidioten» blir dette gjort med mer svart humor enn i den nye versjonen. 
Ikke minst er kjeltringene, politifolkene og de tallrike birollene morsommere i originalen. 
«Cold Pursuit» har sine svartfestlige øyeblikk, men filmen er blitt en litt mer reindyrka hevnerfortelling. 
Den har mistet litt sjarm og galskap, blitt litt rundere i kantene og en smule mer alvorlig. 
Kontrastene mellom den stillfarne snøbrøyteren og de spinnville og teite gangsterne - filmens katalysator - er bedre i «Kraftidioten». 

Så er likevel «Cold Pursuit» to underholdende kinotimer. 
Her smeller indianere og Denvers narkobander sammen så blodet spruter. 
I bunn ligger et etos om hvor dumt hevn er, mens den mer lettbeinte fortellingen på toppen handler om hvor mange skurker Nels klarer å ta livet av - og hvordan. 
Neeson har aldri vært noe sjarmtroll. 
Her har han imidlertid en rolle som han kler ganske godt: 
En sindig, traust type som går bananas på en stille og målretta måte. 
«Taken 4» med en tvist, på sett og vis. 
Det er orkesteret rundt ham som kunne spilt litt frekkere. 

De har sine øyeblikk der bilder og dialog treffer fryktelig godt. 
Du kan glede deg til en herlig scene der indianergangstere skal sjekke inn på hotell, en asiatisk kvinne forlater snøen og et par til. 
Som sagt, «Cold Pursuit» er underholdende nok, godt laget, ser flott ut og har nok saft i frasparkene til at den er verdt en kinobillett. 
Den sliter bare litt med at det finnes en original som er enda litt bedre. 
