Dinside har kjørt råskinnet BMW X5 M!
Opplevelsen med BMW X5 i M-utførelse grenser til det surrealistiske. 

Ved første øyekast ser det ut som en «vanlig» X5, men skinnet bedrar. 
På denne store og tunge SUV-en har BMW plassert den prestisjefylte M-logoen og det betyr noe ganske spesielt. 

Femmer etter sekser 

For de øvrige egenskapene til nyeste generasjon X5 henviser vi til den generelle testen. 
Målet denne gangen var å finne ut om det kan ha noe for seg å forsyne en slik bil med voldsomme krefter og sportsbil-lignende ytelser. 
Vi hadde for så vidt fått en smak på hva som venter da vi i vinter fikk anledning til å kjøre X6 med tilsvarende motorisering i USA, men nå er det sommer og vi er i Norge. 

Drivlinjen i denne bilen er av det mest kraftfulle som kan oppdrives på denne siden av supersportsbiler fra Ferrari, McLaren, Porsche og Lamborghini. 
Her har BMW løftet sin Twin Power Turbo-teknologi til det høyeste nivået med biturbolading i tillegg, noe som gir V8-motoren på 4,4 liter en maksimal effekt på 575 hestekrefter og et dreiemoment på 750 over et anstendig arbeidsregister fra 2.200 til 5.000 omdreininger. 

Rasende rask 

Kraftoverføringen til de fire hjulene skjer via den utmerkede 8-trinns sportsautomaten som er noe av det beste som er å oppdrive på markedet. 
Girskiftene foregår smidig, ultra-raskt og effektivt og bidrar til den fantastisk raske akselerasjonen. 
En anelse turboforsinkelse til tross - den gir et tilleggskyv som imponerer enda mer innen to sekunder er gått. 

Når vi ser på de oppgitte ytelsene, forstår vi raskt at her gjelder det å legge bånd på seg om man ikke vil risikere å miste lappen. 
Det svære dråget som veier 2,2 tonn, klarer nemlig 0-100 kilometer i timen på smått utrolige 4,2 sekunder. 
Det betyr at man lett kan kjøre lett fra førerkortet på cirka fem sekunder! 

Flatt jern på bane 

Heldigvis fikk vi også anledning til å oppleve bilen på Rudskogen Motorsenter, der slike hensyn ikke behøver å tas. 
Og det med en profesjonell testfører bak rattet. 
Med full pinne åpenbarer denne mastodonten seg som et mesterverk av tysk ingeniørkunst med en eksplosiv kraftutvikling som akkompagneres av en heftig brølende motorlyd med smell fra eksosen ved hver oppgiring. 
Veigrepet er formidabelt og hastighetsøkningen ut av svingene gjør en svimmel. 
Og etter to runder er bremseskivene rødglødende! 

Med både launch control og M Dynamic Mode, som tillater litt hjulslipp på grensen akkurat så det blir så sportslig som en slik bil kan bli, er det hele særdeles effektivt... 

Alldagsdugelig, tross alt 

Men dette er selvsagt ikke noen rendyrket banebil. 
Tross svimlende ytelser, er det fortsatt en SUV vi har med å gjøre, en relativt romslig familiebil som er beregnet på radig transport i diverse landskaper og ofte til fjells. 

Da er det bra at man tross alt kan justere styring, gassrespons og fjæringsoppsett etter kjørestil og bruksmønster. 
Men selv i den mest komfortable innstillingen som er tilgjengelig, ville vi aldri falle for fristelsen til å kalle bilen «komfortabel». 

Men romslig og praktisk er den, med god bakseteplass og et bagasjerom som med baksetet i bruk rommer 650 liter, hvilket er bra. 

At dette ikke er noen utpreget komfort-bil, understrekes av fastheten i multifunksjons-sportssetene som testbilen var utstyrt med og som gir førsteklasses støtte samt en mengde justeringsmuligheter. 
Dette bidrar, sammen med den store mengden assistansesystemer og informasjons- og underholdningssystemer, til å minne om at dette i bunn og grunn er en voldsomt kraftig luksusbil fremfor alt. 

Typiske konkurrenter vil være Porsche Cayenne Turbo / Turbo S og Range Rover Sport VRS. 
Dette mens vi venter på heftigste AMG-variant av Mercedes-Benz GLE - GLE 63 AMG - som skal matche BMW-ens 0-100 tid med en enda kraftigere motor. 
Opprustningen fortsetter i den tyske bilindustrien! 

Ikke billig 

At det dreier seg om kostbare saker, er opplagt - og prislisten gir bakoversveis. 
X5 M starter på 2.180.100 kroner og deretter begynner moroa med å velge i listen over ekstrautstyr. 
Testbilen var som nevnt fullesset med bortimot alt som kan gjøre bilen til en komplett pakke. 

Ekstra for DAB+! 

Vi synes det er bortimot skammelig at BMW tar ekstra betalt for DAB-radio på en slik bil. 
3.270 kroner, takk! 
Også nattsyn-assistenten og de mer avanserte sikkerhets-assistentene koster flerfoldige tusenlapper ekstra. 
Det er mye mer, hvorav en god del ikke er strengt nødvendig. 
Men de heftige 21-tommers felgene på testbilen koster tross alt 20.000 ekstra, panoramasoltaket 18.800, Head-up display 15.400, Bang & Olufsen extra-surround lydanlegg 38.300, tilhengerfeste 13.300 - for ikke å snakke om det eksklusive Merino-skinninteriøret til nesten 50.000 kroner. 
Og så videre. 

Til sammen innebærer tilvalgene et tillegg på over 350.000 kroner, hvilket gjør at prisen glatt bikker 2,5 millioner. 

Ja, det koster så absolutt å være kar. 

Alle bildene: 
