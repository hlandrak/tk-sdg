Ligger i kortene at boka handler om henne selv
Kjersti A. Skomsvolds dagboksaktige fortelling til en nyfødt datter blir etter hvert beklemmende jeg-sentrert. 

«Å bære frem et barn er å forfalle, skjelettet ramler fra hverandre, bekkenet løsner, kroppen revner, det er å bli minnet om at jeg skal smuldre opp og bli til jord, det er å fremskynde prosessen». 

Det skriver jeg-personen i «Barnet» om fødselen til sin nå tre år gamle sønn. 
Bilder som disse har gjort Kjersti Skomsvold til en av våre fremste samtidslitterater siden debuten «Jo fortere jeg går, jo mindre er jeg» (2009). 
Sitatet sier også noe om tematikken i denne nokså knappe boka; fødsel og forfall, liv og død. 

Ødelagte kropper 

Boka åpner med et smerteskrik. 
Jeg-personen føder. 
Hun og kjæresten 
Bo får en gutt. 
Men det er ingen ren glede. 
Hun ser de ødelagte kvinnekroppene i sykehusgangene. 
Hun mister kontakten med sin egen kropp. 
Hun er livredd for at noe skal skje med barnet, redd for selv å bli syk igjen; gal. 
Hun drømmer om døden, alternativt ligger hun søvnløs om natta. 
Igjen formulert med et av disse karakteristiske formsterke bildene; «Tankene var fanget inni kraniet, tankene var små fugler som surret rundt der inne, som i de store fiskehodene jeg så i Lofoten, umulige å fange, og de surret rundt om dagen, hvorfor kunne de ikke hvile litt om natta?» 

I likhet med Karl Ove Knausgårds «Om våren» (2016) henvender jeg-fortelleren seg til sitt nyfødte barn. 
Det er ikke gutten som blir født i åpningssekvensen, men hans tre år yngre lillesøster. 
Fortelleren er roligere da. 
Hun og Bo er proffere. 
De fire er i ferd med å bli en vanlig familie. 
Etter hvert forteller hun datteren om hvordan hun traff Bo. 
Det var et vanskelig møte. 
Jeg-personen vegret seg. 
Årsaken var en annen mann som sto i veien. 

Krampaktig og innforstått 

«Han var skrivelæreren min. 
Jeg kom fra sykesenga til forfatterstudiet hvor han underviste, han var forfatteren som så forfatteren i meg, som så den umulige drømmen jeg bar på, om å skrive en roman, som så hva romanen kunne bli, når jeg ikke så det selv.» 

Denne mannen, som kom til å bety så mye for fortelleren, gikk til grunne, syk av alkohol og angst. 
Jeg-stemmen forteller hvor smertefullt det var, å bare måtte se på dette, uten å kunne hjelpe. 
Her er det vanskelig ikke å se parallellelene til avdøde Stig Sæterbakken, som var Skomsvolds lærer ved Nansenskolen på Lillehammer. 

Siden «Monstermenneske» (2012) har Skomsvold, i likhet med snart samtlige samtidsforfattere, skrevet tett innpå sitt eget liv. 
Hun har likevel hatt absurde innslag og fantastiske tankeflukter. 
Det har hun ikke i denne boka, som framstår nesten dagboksaktig innforstått. 

De mange henvisningene til fortellerens fortid og tidligere forfatterskap gjør at det nærmest ligger i kortene at det handler om Skomsvold selv, og at vi lesere kjenner hennes fortid. 
Motivet synes å være at forfatteren nå vil oppdatere oss om hvordan det kan ha seg at hun, som har vært så syk, har blitt tobarnsmor. 
Hun forteller at hun MÅ skrive. 
Hun har lapper overalt, skriver stående, med datteren i bæresele. 
Men det blir noe krampaktig over denne skrivingen; klaustrofobisk jeg-sentrert og stillestående. 
Det gjør dette til god skrivekunst, men ikke mer enn det. 
