En hysterisk morsom halvtime
Den kommunale kontorhelten nyter ukens tildelte frihet med funky samvittighet. 

I krysningen av middelmådighet, enkle hverdagsgleder, funky elektro og trøstesløs ni til fem har Emile The Duke markert seg som en av våre mest interessante kunstnere. 

Med hele tre albumutgivelser var fjoråret spesielt produktiv for Oslo-poeten, og særlig fikk norskdebuten «Aasen» stor oppmerksomhet i all sin kommunale prakt. 

Denne gangen tar den trofaste kontorhelten oss med til ukas store høydepunkt, nærmere bestemt de 48 timene som utgjør etterlengtet frihet fra støvinfiserte Windows-datamaskiner, kollegialt småprat og statsregulert underbetaling. 

Ikke uventet er resultatet en hysterisk morsom halvtime med betraktninger rundt egne mangler, tapte drømmer og ekteskapets evinnelige maktkamp om rusbruk, utetid og fjernkontrollen. 

Ja, for ikke å glemme månedens sigarett da - også kjent som det éne minuttet Aasen får gjøre akkurat som han vil. 

En både latter- og urovekkende utgivelse, alt ettersom hvor langt inn i A4-hjørnet du selv har klart å male deg. 
