Gnistrende Håkan-show
Håkan Hellström er Skandinavias største artist akkurat nå. 
Og en god stund framover. 

KONSERT: 
«Dette er bare et vorspiel. 
Det beste har ikke skjedd ennå», sier Håkan Hellström mot slutten av en alle tiders maktdemonstrasjon i Oslo Spektrum lørdag kveld. 

To og en halv time 

Han følger opp sin egen tekstlinje fra «Du är snart där» med gjestevokalist Amanda Bergman fra bandet Amason. 

Håkan, Amanda og «orkesteret» på ti setter så et endelig punktum med «Öppen genom hela natten». 
Da har de holdt på i to og en halv time. 

De har bare ikke lyst til på gi seg. 
Men hvem kan det når 9100 nordmenn og svensker synger med? 

Unik posisjon 

Håkan fra Göteborg har fått en unik posisjon i Skandinavia. 
Sakte, men sikkert har han bygd karrieren, og det er nærmest gått troll i ord for artisten som på sitt siste album, «Du gamla du fria», synger «Din tid kommer». 

Men la oss først spole 15 år bakover i tid: 

Den første konserten 

Oslo, 6. mars 2001: 
Jeg er en av ca. 300 lykkelige publikummere som får oppleve en 26 år gammel nykommer for første gang på en Oslo-scene. 
Han og bandet stiller i matrosdresser på et utsolgt So What. 

Svensken har bare et kort album å ta fra, men strekker låtene ut i tid for å vare i 45 intense minutter. 

Debutalbumet «Känn ingen sorg for mig Göteborg» ble gitt ut i 2000, men nådde Dagbladets spalter først rett over nyttår. 
Denne anmelderen var mektig imponert over den nye rockpoeten som fulgte i tradisjonen etter Ulf Lundell og Lars Winnerbäck. 
I dag tør jeg påstå at Håkan Hellström er størst i Skandinavia, med sommerens konserter i hjembyen som et imponerende bevis på det: 
To kvelder med tilsammen over 140.000 publikummere på Ullevi. 

Oslo, 3. desember 2016: 
Med «bare» 9100 publikummere er Oslo Spektrum den nye «intimscenen» til Håkan Hellström. 

Han kommer nærmest «glidende» inn, sømløst som en Michael Jackson, med hatt på hodet, blonder under jakka og moonwalk i beina. 
Han sklir til begge sider. 

Det imponerende fotarbeidet fortsetter han med ut konserten. 

Stort 

En Håkan-produksjon anno 2016 er stor: 
Et band på ti med to blåsere og tre korister. 
En av gitaristene, Mattias Hellberg, har kortere vei hjem enn de andre denne kvelden. 
Han har slått seg ned i Oslo. 

For ører og øyne 

Bakveggen brukes til å vise filmer og en imponererende, kreativ og noen ganger monty pythonsk absurd datagrafikk, forsterket med en bred skjerm oppunder taket. 

Et Håkan-show i dag er både for ører og øyne. 

Koker 

Det går ikke lange tida før hovedpersonen tar den første turen ned til publikum nærmest scenen. 
Han hilser og klemmer. 

#10 Dream, I sprickorna kommer ljuset in, Mitt Gullbergs kaj paradis, Du kan gå din egen väg, Jag utan dig, Pärlor, Man måste dö några gånger innan man kan leva, Uppsnärjd i det blå, Vid protesfabrikens stängsel, Shelley, Gårdakvarner och skit, 2 steg från paradise, Ramlar, Kärlek är ett brev skickat tusen gånger, Tro och tvivel, Kom igjen Lena!, Valborg, När lyktorna tänds, Din tid kommer 

Pistol, En midtsommarnatts dröm, Känn ingen sorg för mig Göteborg, Det kommer aldrig va över för mig, Du är snart där, Öppen genom hela natten 

De er vame i trøya forlengst, og når «Ramlar» fra debuten kommer, koker det helt over. 
Det er lenge siden jeg har hørt så mye jubel og ståk under en konsert. 

Det er ikke mange som slår Håkan på publikumskontakt, og det er ikke mange som gir så til de grader av seg sjøl. 
Han er en en entartainer, og han har en imponerende vitalitet som smitter over på et uvanlig entusiastisk publikum. 
Jeg tror jamen vi må til tenåringsidolene Marcus & Martinus for å oppleve noe liknende. 

«Kom igen Lena!» holder på koket, før tempoet dras ned. 
Håkan setter seg ned på den lille moloen som stikker ut i salen og forteller om innbruddet i naboens bil. 
Alle cd-ene lå igjen, med unntak av to. 

Håkan har innbruddstyvene på sin side, også! 

Ligger og synger 

«Valborg» følger, fra glimrende «Det kommer aldrig va över for mig» (2013). 
Han får selskap av en gitarist ute på moloen, og snart ligger begge på ryggen på gulvet. 

Håkan trenger ikke synge, for han har «folk til sånt»! 

Hans tid 

På «Din tid kommer» fra årets album vises en video med en gammel Håkan som synger for vennene på gamlehjemmet. 

Men det er veldig lenge til. 

Håkan Hellström har aldri vært bedre enn han er nå. 
Hans tid er kommet. 
Han får den sekseren han kanskje skulle hatt der nede i kjelleren på So What allerede for vel 15 år siden. 
