Single-anmeldelse:Dumdum Boys - «Tid & sted / Har det på tunga» 

Riff-røvere av rang. 

DOBBELTSINGLE: ROCK 

Dumdum Boys 

«Tid & sted / Har det på tunga» 

(Oh Yeah/Ramalama) 

Tre år etter den ikke helt vellykkede (iallfall ujevne) «Ti liv» er Dumdum Boys inne i ett av sine mest aktive år på svært lenge. 
Tidligere i år kom deres ti studioalbum ut på remastret vinyl i begrenset opplag, de legger ut på en større høstturné (Fauske på fredag) og her kommer det splitter pine meg også to helt nye låter. 

Splitter pine, ja. 
Riffmessig er «Har det på tunga» nettopp «Splitter pine»s rampete lillebror med den samme rullende bassen som har skapt slik ekstase på konsertscener gjennom 26 år. 
Modig å leke slik med egne klassikere, det må sies. 

Men låta er bra, for all del. 
Skitten, drivende morsk og renner over av gullkornene som er Kjartan Kristiansens tekstlige varemerke, mens Prepple synger sedvanlig hvisketruende. 

Ikke minst er den tung. 
Riffene er mer på hugget enn på lenge, gitaren til Kjartan skarpere. 
Det kan ha noe med å gjøre at Yngve Sætre (ingen kjenner Dumdum som han!) er tilbake i produsentstolen etter gjestevisitt av Bent Sæther fra Motorpsycho på «Ti liv». 

Den andre låten, Aslak Dørums «Tid & sted», er av en helt annen, lettere og oppstemt karakter, men har den samme klassiske riff-auraen over seg og en frisk pop-linje i front. 
Mer i retning «En vill en», som tilfeldigvis også er tittelen på biografien til Sindre Kartvedt som kommer senere i høst. 

Men det kan da ikke være slik at gammelpønkerne fra Trondhjæm har begynt å tenke i slike parallellkommersielle baner? 

Ikke vet jeg, jeg bare konstaterer at Dumdum Boys ikke leverer høyeksplosiv vare denne gangen, men at kruttet bætterdø neppe blir vått på en stund ennå. 
