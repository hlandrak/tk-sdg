«4 Blocks»:Klaner, kokain og krim i Berlin | 
Anmeldt av Asbjørn Slettemark 

De arabiske storfamiliene styrer Berlins kriminelle underverden. 
«4 Blocks» forteller historien om hvordan. 

Ikke overraskende er Berlin langt mer enn Brandenburger Tor, krigshistorie, graffitivegger og hundebæsj på fortauet. 

Bak millionbyens fasade opererer mafiaorganisasjoner bygget av arabiske storfamilier, og de styrer store deler av byens kriminelle underverden. 
Gangsterkrimserien 4 Blocks, som nå endelig er tilgjengelig i Norge gjennom strømmetjenesten Amazon Prime, handler om dette miljøet. 

Først følger vi Vince, som vender tilbake til sine gamle libanesiske venner i Neukölln. 
Det hans gamle venner i Hamady-familien ikke vet, er at Vince er blitt undercoveragent for politiet. 
Så mens narkoterritorier og familieforretning står på spill, jobber Vince seg stadig tettere inn på klanoverhodet og barndomsvennen Toni. 

Rundt dem sirkulerer brødre, søskenbarn, svigerinner, tyske gulljegere og ungdommer som vil frem i gangsterbransjen. 
På andre siden av gaten står voldspsykopatene i den tyske bikergjengen Chtulhu klare til å raide honningkrukken med begge hender. 

Parallellsamfunn godt dekket av pressen 

Da så Tonis svoger Latif blir arrestert med ni kilo kokain i bagasjerommet, må klanoverhodet velge mellom familie og fremtid. 
Kan Toni bli lovlig forretningsmann, slik kona vil, eller må han drive familiens imperium for å unngå at den ustabile broren Abbas (glimrende spilt av rapperen Veysel) overtar? 
Det koker i den tyske hovedstaden. 

4 Blocks fungerer på mange plan selv om serien først fremstår som en vellaget, men typisk krimserie om narko og natteliv. 

Gjennom å ekskludere nesten alt av storsamfunnet utenfor understreker den hvor isolert fra resten av det tyske samfunnet klanene står. 
For en gangs skyld er uttrykket parallellsamfunn virkelig dekkende. 
På samme måte som det er vanskelig å få innpass, er det også en umulig oppgave for mange å komme seg ut. 

Tyske medier har alltid hatt en stor interesse for det virkelige livs klaner – som serien er basert på – og pressedekningen eksploderte i januar, da klansjef Arafat Abour-Chaker ble arrestert på dramatisk vis. 

Det er ofte vanskelig å se stor forskjell på historiene i 4 Blocks og det daglige krimdramaet tabloidavisen Bild rapporterer om, og tidvis oppleves 4 Blocks nesten som en ekte og spennende dokusåpe fra Berlins hardeste krimmiljø. 

«Berlin tilhører oss» 

For siden 4 Blocks byr på familiedrevet krimvirksomhet, byr den også på smart og dyptpløyende familiedrama. 

Her er Tonis kone, som presser for å få ham til å forlate det kriminelle livet. 
Abbas’ ambisiøse kjæreste, som presser ham til å ta over som familieoverhode. 
Og ikke minst Abbas’ og Tonis søster Amara, som dras mellom mannen Latif – Abbas’ høyrehånd i narkobusinessen – og ønsket om å leve i trygghet. 
De er alle like viktige figurer for handlingen som de kriminelle mennene er. 

4 Blocks viser lite av klanenes innvirkning på storsamfunnet rundt dem, men desto mer av hvordan mennenes handlinger påvirker familiesamfunnene de lever i. 
Hamady-familiens slagord for sesong 2, «Berlin tilhører oss», er gyldig på så mange vis. 

Den mest overbevisende tyske TV-serien i 2019 

4 Blocks blir kanskje litt for glad i sveipende nattebilder av Neukölln, Berlin-bydelen som er hovedsete for klanene, men den kompenserer med treffende god musikk fra den lokale rapperen Gringo og hans faste produsent Goldfinger. 

Det ene lydsporet kaldere og mørkere enn det andre drønner ut av høyttalerne, og sammen med et tettvevd krimplott og troverdig aktualitet gjør det at 4 Blocks både ser og høres ut som den mest overbevisende moderne tyske TV-serien 2019 kan by på. 

Den tidligere så innadvendte serienasjonen lager ikke bare historisk drama for beste sendetid med Ku’damm 59 og Das Boot. 
Med 4 Blocks serverer tyskerne også fengende og interessant samtidskrim. 
