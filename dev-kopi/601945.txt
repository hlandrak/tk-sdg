Cowboyjul på det ville Vestlandet
Jula er tiden da også rockere og cowboyer har lov til å felle en sentimental tåre i ølen. 
På "Christmas for Cowboys" har fire Stavanger-band kommet sammen for å lage et passende lydspor. 

Flying Shoes gjør streite countryrock-versjoner av tittelsporet, ellers mest kjent med supersoftingen John Denver, og The Bands skjønne "Christmas Must Be Tonight". 
The Tramps framhever den irsk-klingende melodien i Jackson Brownes "Rebel Jesus" og det lett fandenivoldske ved Buck Owens' "Blue Christmas Lights". 
The Brigade låter høvelig mandige i John Prines "Christmas in Prison" og The Handsome Familys "So Much Wine". 
Helldorado mikser 50-tall med mexicana i Willie Nelsons "Pretty Paper", før de runder av med selve mandelen i grøten: en "Little Altar Boy" hvor vokalist Dag Vagle gjør en innsats fullt på høyde med både Glen Campbell og – vel, vel – Karen Carpenter. 

Sistnevnte bidrag er strengt tatt det eneste som kan sies å måle seg med originalene. 
Enkelte andre skjemmes av ikke helt overbevisende engelskuttale og den slags smårusk. 
Den gjennomgående stilsikkerheten, gode smaken og reine, skjære sjangerkjærligheten som preger dette lille albumet, er det likevel bare å ta av seg Stetsonhatten for. 
