«Cold Pursuit:»God Neeson i blodig hevnfilm 

Glattpolert remake. 

Molands Kraftidioten fra 2014 var en mørk og brutal film i grenselandet mellom komedie og gangsterthriller. 
Nå har regissøren laget en engelsk utgave av sin egen film. 
Det må være litt spesielt. 

Hovedtrekkene i historiene er like, og den største forskjellen er tonen. 
Cold Pursuit er mer glattpolert, mer glamorøs, og humoren er ikke like ravnsvart og rå. 

Diettfiksert narkobaron 

Nå skal man la en film snakke for seg, og ikke sammenligne for mye – selv om det er fristende. 
Cold Pursuit har mye i seg av regissør Moland. 
I likhet med Kraftidiotens snøfylte landskap, lager han også i Cold Pursuit poesi av vinter og kulde. 
Om han har lagt inn en sekvens med løpende hester som en kommentar til Sølvbjørnvinneren 
Ut og stjele hester, skal forbli usagt 

Kanskje går han seg litt bort i majestetiske og snøfylte fjell, og glemmer at Cold Pursuit er en film om hevn, som ordtaket sier er best servert kald. 
Selv om intrigen settes raskt i gang, tar det likevel en stund før filmen virkelig kommer i gang. 
Han bygger opp historien sakte og introduserer karakterer én etter én slik at hele bildet utfolder seg sakte. 

Det hele starter idet sønnen til brøytebilsjåfør Nels Coxman (Liam Neeson) blir uforvarende viklet inn i narkosmugling og deretter drept. 
Nels vil ha hevn, og legger ut på drapstokt. 
På veien møter vi en diettfiksert narkobaron, som i originalen var vegetarianer, og narkogangstere fra den amerikanske urbefolkningen. 

Liam Neesons film 

På veien mot målet blir det både blodig og voldelig. 
Moland har ikke bare latt seg inspirere av sin egen film, men også av Coen-brødrene. 
Plogen på en brøytemaskin kan være like effektiv som en elektrisk vedkutter. 

Cold Pursuit er først og fremst Liam Neesons film. 
Han har gjort hevnhistorier til et varemerke, men Moland lar ham få utforske karakteren sin bedre. 
For Cold Pursuit er også en historie om en middelaldrende herremann som har gjort sine valg i livet og er fornøyd med dem. 
Så blir alt røsket bort. 

Neesons værbitte ansikt og uttrykksfulle øyne kommer til sin rett. 
Han spiller Nels som en mann som ikke har noe valg, som er sliten og som ikke har noe å tape. 
Han slår med bare nevene, i ren desperasjon. 
I en kampscene ligger han i den blodige snøen og puster tungt. 
Offeret hans ler og spør om gamlefar er sliten. 
Ja, sier Nels mens han tar opp den avsagde hagla og skyter hodet av ham. 

Cold Pursuit er ingen typisk actionfylt Neeson-hevnfilm, men det er i høyeste grad en voldspoetisk Moland-film. 
Det filmen mangler i ren spenning, tar den igjen med mye humor, pussige opptrinn og godt skuespill. 
