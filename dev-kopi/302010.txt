Anmeldelse:Cradle of Filth - «Hammer of the Witches» 

Passe friskt gammelt nytt. 

ALBUM: 
Man vet stort sett hva man får når man slipper Dani Filth og gjengen løs på anlegget. 
Velspilt, velprodusert og storslagen ekstrem metal. 
Pent pyntet med gotisk ornamenterte arrangementer, heftig vokalakrobatikk og litt heavy metal-pastisj. 

Er «Hammer of the Witches» gamle sanger om igjen? 
Både ja og nei. 
Nesten hele bandet er nytt for anledningen. 
Den gamle gitarsirkushesten, Paul Allender har pensjonert seg fra bandet for andre gang og stilt plassen åpen for to nye karer ved navn Marek Smerda og Rich Shaw. 
Det merkes på den finkalibrerte riffingen og det lekre gitararbeidet. 

Det er ikke overvettes spennenende, konfronterende eller oppsiktsvekkende. 
Det handler vel mest om graden av materialtretthet. 
Og reisverket står overraskende støtt her, om du fremdeles ikke er lei oppskriften. 

«Right Wing of the Garden Triptych» og «Deflowering the Maidenhead, Displeasuring the Godess» er solid symfonisk metal som river og sliter i både groovefoten og nakkemusklene. 
Jevnt over pirkes det i en nerve her som har vært sløvet sånn cirka siden «Midian» (2000). 
