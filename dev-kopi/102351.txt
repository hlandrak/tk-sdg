Spillanmeldelse:«Gears of War: 
Judgment» 

«Gears of War: 
Judgment» revolusjonerer absolutt ingenting, men får allikevel frem gleden over testosteronsprengt monstermosing. 

«Judgment» er en forløper til historien som blir fortalt i detreførste «Gears of War»-spillene og forgår i kaoset som oppstår da de underjordiske monstrene Locust kravler opp til overflaten for første gang. 

Innledningsvis møter vi fire soldater som står tiltalt for krigsretten. 
Man spiller som dem alle etter tur, der de gir sine tilbakeblikk og forklarer hvordan de hadde til hensikt å redde verden, ikke å ødelegge den ytterligere. 

Historien som fortelles er verken spesielt god eller engasjerende og ved første øyekast ser «Judgment» ut som noe man har spilt hundrevis ganger før. 
Heldigvis finner man raskt ut at selv om spillet ikke har så mye sjel, så har det nok av puls. 

Mange spillserier på «Gears of War» sin størrelse er så besatt av å være tilgjengelig for alle at de leier deg gjennom handlingen. 
Her har utviklerne turt å stole på at de har et oppegående publikum som er i stand til å skape sine egne øyeblikk. 

Selv om kampområdene er avgrensede, føler man stor frihet til å gjøre dette på sin egen måte og man kan skifte intuitivt mellom å opptre litt kalkulert eller å mose på i hektiske nærkamper. 
At fiendene i tillegg fremstår som uforutsigbare er med på å gi en frisk opplevelse også andre gangen man spiller gjennom en sekvens. 

Spillet åpner for at man kan spille gjennom hovedkampanjen med fire spillere. 
Opplevelsen blir nok bedre hvis man deler den, men dine medsoldater gjør en grei jobb også når de blir styrt av spillets kunstige intelligens. 

«Judgment» byr på en god utfordring selv på normal vankelighetsgrad og man kan velge å supplere denne ytterligere foran hver sekvens ved å velge en spesialutfordring. 
Dette gir deg eksempelvis flere fiender, begrensede våpen eller lar deg kjempe i mørket, og denne detaljen er i mange tilfeller med på å gi det lille ekstra til spillopplevelsen. 

Man skulle ønske at all moroa hadde blitt presentert i en litt mer engasjerende ramme og ikke en bonanza av slitne stereotypier. 
«Judgment» er allikevel en solid boltreplass for de som setter pris på hardbarket og noe lavpannet action. 

GEARS OF WAR: 
JUDGEMENT Kategori: 
Action Plattform: 
Xbox 360 Alder: 18 Utvikler: 
People Can Fly/Epic Games Utgiver: 
Microsoft 
Mer info (Wikipedia) 
