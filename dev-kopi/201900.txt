Test:Skoda Superb 

Den er blitt så bra at du må spørre deg selv hvorfor du skal velge Passat. 

Det begynner å bli lenge siden Skoda-vitsene slo særlig an. 
For vi nærmer oss 25 år siden tyskerne overtok det tsjekkiske selskapet, som faktisk feirer 120-års jubileum som bilprodusent i år. 

Dinsides test av førstegenerasjon Skoda Superb finner du her. 

Siden 1991 har Skoda gått fra å være et nisjemerke med noen få modeller til å bli en større aktør med mer enn ti modeller på menyen. 
Og i jakten på nye kunder har tsjekkerne forbedret Superb kraftig. 

Tøffere design 

Vi kan begynne med utseendet. 
For der dagens Octavia skilte seg for lite fra forgjengeren designmessig da den ble fornyet, er det ingen tvil om at Superb er blitt en helt ny bil. 
Alle linjer er blitt skarpere, modellen har fått et mer markert og tøffere uttrykk. 
Alt harmonerer mye bedre enn før. 

Se interiør og detaljer her 

Særlig kombi-sedan-utgaven av forgjengeren var mindre vellykket bakfra. 
Superb er nå blitt 2,8 cm lengre, 4,7 cm bredere og hjulavstanden er økt med hele 8 cm. 

Det betyr at romsligheten er bedre enn noen gang. 

Orkesterplassen av et baksete har altså økt bredde, men beinplassen er uendret. 
Bagasjeromsvolumet er økt fra 595 liter til 625 liter for sedanutgaven, som nå heter Superb Combi. 
Den gamle todelte åpningsløsningen av bagasjerommet er kassert til fordel for en ren kombi-åpning. 

Forsetene er blitt større og bedre, albueplassen mellom fører og passasjer er økt med 3,9 cm og midtkonsollen er forfinet på både design og materialbruk. 
Det er i det hele tatt liten tvil om at Skoda nå har fått lov til å plukke VW-varer fra øverste hylle. 

Det gjør at de nå også kan tilby utstyr du tidligere kun fikk i biler fra Audi eller Volkswagen. 
Det gjelder blant annet adaptivt understell, trådløst nett, nye sikkerhetsinnretninger og Smart Link (speiling av telefonen). 

Krymper på veien 

Superb er nå hele 4,86 meter lang. 
Likevel er vekten redusert opptil 75 kilo. 
Og der forgjengeren var stor og opplevdes som en stor bil å kjøre, så er det som om denne bilen krymper en størrelse i det du begynner å kjøre aktivt. 
Den er overraskende lettkjørt og ligger rett og slett bra på veien. 
Understellet er fint avstemt og komforten er upåklagelig. 
Støynivået, som ofte er nevnt som minus på Skoda, virker å være godt dempet. 

Bilens motorer har redusert forbruk og utslipp med inntil 30 prosent, samtidig som de har opptil 20 prosent mer krefter. 

Utvalget består av 1,6 TDI (120 hk), 2,0 TDI (150 hk) og 2,0 TDI (190 hk) på dieselsiden. 
Bensinmotorene utgjør 1,4 TSI (125 hk), 1,4 TSI (150 hk), 1,8 TSI (180 hk), 2,0 TSI (220 hk) og 2,0 TSI 4x4 (280 hk). 
Importøren regner med at flesteparten vil velge dieselbil, og da helst 190-hesteren. 

Vi kjørte den i kombinasjon med 4x4, noe som er en svært kledelig kombinasjon for bilen. 

Med 400 
Nm dreiemoment er det hele tiden rikelig med krefter, noe også prestasjonstallene bekrefter. 
0-100 km/t foregår nemlig på effektive 7,7 sekunder og toppfarten er 235 km/t. 

Når vi hopper over i bensinbilen med 280 hestekrefter merker vi dette spesielt godt. 

Blottet for symboler som avslører at denne er litt av en hissigpropp, er den rett og slett en ulv i fåreklær. 
Med firehjulstrekk i utmerket samarbeid med DSG-girkasse skyter bilen fart som et børseskudd. 
Den går noe så alvorlig unna at vi kjapt kan konstatere at dette er Skodas raskeste bil til nå! 

Til de autofile kan vi opplyse at en RS-variant av Superb vil dukke opp om et års tid. 

De oppgitte data bekrefter følelsen av at 280-hesteren er noe helt spesielt. 
Bilen spurter av sted til hundre på 5,8 sekunder og toppfarten er 250 km/t. 350 
Nm dreiemoment er tilgjengelig helt fra 1.700 til 5.600 omdreininger. 
I praksis oppleves bilen med denne motoren råsterk over hele turtallskalaen. 

Mer utstyr 

Om dette blir vel eksplosivt for deg, kan vi trygt anbefale 150-hesteren, som også gjør en solid jobb i bilen. 
Skyvet er naturligvis svakere, men kreftene er tilstrekkelig jevnt over hele registeret. 

Superb kommer i utstyrsvariantene Active (med blant annet multifunksjonsratt i skinn, bremseassistent, ni airbags og cruise control), Ambition (med blant annet filskifte-assistent, blindsonevarsler, bi-xenon og p-sensorer), Style (med blant annet elektriske alcantara-seter, adaptiv cruise control, fjernlysassistent og navigasjon) og L&K; (med blant annet wifi, skinnseter, el-bakluke med fotsensor, adaptivt understell og varme i baksetene). 

Se illustrasjoner av det nye utstyret 

Priser er i skrivende stund ikke klart, men importør Harald A. Møller antyder startpris på cirka 300.000 kroner for innstegsmodellen med 1,6 TDI-motor. 
Det er ikke langt unna prisen på utgående modell. 
Oppsiktsvekkende nok kostet første generasjon fra 287.000 kroner da den kom i 2002. 

Selv sier Skoda at nye Superb markerer en ny æra og omtaler bilen med ord som sofistikert, emosjonell, moderne og dynamisk. 
Noen av ordene blir vel svulstige, men det er ingen tvil om at tsjekkerne med tysk bistand har laget en betydelig bedre bil. 

Samtidig har enda flere smarte løsninger har kommet til, sånn som rom for paraply i hver fordør, lommelykt i bagasjerommet, plass til 1,5-liters flasker i dørlommene og 26 andre lure inntretninger, har Superb løftet seg til et nytt nivå. 

Importøren hevder konkurrenter er Ford Mondeo, Hyundai i40, Opel Insignia og VW Passat. 
Men etter min mening er det kun Mondeo og Passat som er reelle utfordrere. 

Og når Passat har ti cm kortere lengde, fem cm kortere akselavstand og koster rundt 40.000 kroner mer (riktignok med noe mer utstyr), ja, da kan valget fort bli enkelt for veldig mange ... 

Reiseomkostningene til denne reportasjen er dekket av importøren. 
Les mer her 
