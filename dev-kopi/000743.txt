Warhammer Quest
Godt spill for fansen, men for tregt for alle andre. 

Warhammer-universet startet kanskje som brettspill og rollespill (med penn og papir) for en liten gruppe nerder på 80-tallet, men omfatter i dag både lekefigurer, store MMO-spill, en rikholdig skog av litteratur og fanfiction. 

Med Warhammer Quest gjør spillkonseptet «dungeon crawling» sitt inntog på mobiltelefoner og nettbrett. 

Fire helter er utgangspunktet for eventyret. 
Spillet bruker de første minuttene på en innføring i hvordan du angriper, bruker magi og andre gjenstander. 
I sentrum av spillet er fire figurer: 
En kriger, en trollmann, en alvisk bueskyter, og en dverg som kan slå seg gjennom det meste. 
Flere figurer er mulig å kjøpe via den integrerte butikken i spillet. 

Inspirert av brettspill 

Med disse heltene som utgangspunkt, må du slåss deg gjennom lange mørke korridorer, huler, kjellere, og andre skumle steder, fylt med monstre. 
Spillet presenteres i fugleperspektiv, slik at du alltid ser rett ovenfra hva som foregår og hvor de ulike figurene befinner seg. 

Warhammer Quest er basert på brettspillet med samme navn og har mange likheter, som for eksempel rutenettet. 
Det gjør spillet oversiktlig og det er enkelt å se hvilke handlinger som påvirker ulike deler av spillbrettet. 

Utfordringen ligger i hvordan du best kan utnytte laget ditt, hvordan du tilpasser dem til nye fiender og omgivelser. 
Muligheten til å endre våpen, rustninger, taktikk, og andre elementer, gjør dette til en nærmest rent strategisk opplevelse. 
Historien er mindre viktig, og selv om Rodeo Games har forsøkt å knytte figurer og steder sammen med små fortellinger, kommer dette aldri i veien for spillets kjerne. 
Og godt er det, for hadde Warhammer Quest tvunget på spilleren en omfattende historie ville terningkastet ramlet ned et hakk til. 

For selv med god variasjon i fiender og utfordringer oppleves spillet tregt. 
Ikke fordi det hakker eller har tekniske problemer, men bevegelser og kommandoer tar lang tid å utføre. 
Unødvendig lang tid. 
Selv med en hurtigknapp for å spole raskere forbi kamper og den datastyrte motstanderens bevegelser, går tiden sakte i Warhammer Quest. 

I stedet for å inkludere en rask tekstplakat som oppsummerer hva fienden har gjort, må du se på bevegelser, angrep, og oppsummeringer. 

For tregt for spillere flest 

At spillets også har en innebygd butikk er ikke overraskende, det har alle mobilspill i dag, men balansen i spillet er snudd slik at du nærmest må bruke penger på å kjøpe gull. 
Denne valutaen får du også ved å kjempe mot monstre, men flere ganger oppstod tilfeldige hendelser som gjorde at jeg mistet nesten hele gullbeholdningen. 

Da følte jeg meg nærmest tvunget til å bruke mer penger i den innebygde butikken for å komme videre. 
Såkalte «in-app-purchases» skal være frivillige og gi en bonusopplevelse, det skal ikke være nødvendig å bruke mer penger for å føle at du får en fullverdig spillopplevelse. 

For Warhammer-tilhengere, for deg som vil bruke tid på å bygge opp et godt lag til å utforske «dungoens», og for deg som gjerne ligger i sofaen og bruker noen timer på mobilspill, så er Warhammer Quest et godt spill som tilbyr fordypning og utfordringer. 
Spesielt godt er spillet tilpasset nettbrettspilling. 

Er du på jakt etter et spill du kan spille noen minutter på bussen kan du heller se Ridiculous Fishing. 

Warhammer Quest er tilgjengelig for iPhone og iPad via Apples iTunes-butikk – spillet koster 35 norske kroner. 
Anbefalt aldersgrense er «over 9 år» – tilsvarende PEGI-merking er med andre ord kun veiledende 
