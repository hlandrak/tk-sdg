BEST I TEST:Denon AVR X2200W 

Denons receiver er fylt til randen av utstyr. 
Når lyden også er god blir den vår favoritt. 

Av Jørn Finnerud/Stereopluss: 
Vi må innrømme at vi ble overrasket da vi leste gjennom spesifikasjonene. 
Her er nemlig det aller meste på plass. 

Du får hele 8 HDMI-innganger og 2 utganger. 
Alle inngangene er tillegg av typen HDMI 2.0 med støtte for HDCP 2.2. 
Det betyr i klartekst at denne receiveren er klar for Blu-ray 4K. 

Receiveren kommer med Dolby Atmos og vil med en software-oppgradering også få støtte for DTS:X. 
I denne klassen betyr det støtte for to høydekanaler i tillegg til de fem vanlige surround-kanalene. 

Mange innganger 

Selv om HDMI er den primære tilkoblingen i en hjemmekino kan det også være behov for andre kontakter, og her er det meste på plass: 

En komponent-inngang og to kompositt-innganger for eldre videokomponenter. 
Den kommer også med fire analoge stereoinnganger og to digitale optiske innganger. 

Denon kunne riktignok slengt på et par koaksiale innganger i tillegg, men det må man opp på den dyrere AVR-X3200W for å få. 

AVR-X2200W er ellers utstyrt med både innebygget Wi-Fi og blåtann, og støtter både AirPlay og Spotify Connect. 

Oppsett 

Denon har utstyrt receiveren med auto-oppsett fra Audyssey EQ-XT, og benytter inntil åtte målepunkter for å måle rommets påvirkning på lyden og korrigere for dette. 

Vi satte den opp i en 5.1.2 konfigurasjon. 
Vi kunne selvsagt valgt 7.1 men vi mener takhøyttalerne gjør mer for det totale lydbildet enn å ha to ekstra høyttalere bak i rommet. 

Balansert og dynamisk 

Denon har virkelig jobbet hardt de siste årene for å gi så god lyd for pengene som mulig. 
Vi setter på American Sniper, den siste filmen fra Clint Eastwood, som forøvrig har et Dolby Atmos lydspor. 

Høydeeffektene er ikke påfallende, men gjør likevel noe med størrelsen på lydbildet. 
Hør for eksempel på lyden cirka 25min 50sek ut i filmen: 
Det tordner og regner litt, soldatene beveger seg i en trappeoppgang og Kyle ligger klar på taket. 

Lyden er meget godt mikset og Denon er så til de grader med på leken. 

Den får frem detaljer og dynamikk uten at vi føler at det er noen elementer som stikker av fra de andre. 
Det er rett og slett en flott balanse her. 
Prosesseringen holder også kontroll på begivenhetene, slik at lydeffektene panorerer fint mellom kanalene og danner en helhetlig lydopplevelse som gjør det moro å se på film. 

Mellomtonen er forøvrig fint balansert med resten av lydbildet, noe man merker spesielt godt på musikk. 
Musikken får en fin varme uten å bli for myk, og receiveren har en fin dynamikk som bretter ut lydbildet godt. 

Konklusjon 

I denne runden er det altså Denon som blir best-i-test. 

Det er ikke bare på grunn av det høye utstyrsnivået, men fordi den totalt sett leverte den lydopplevelsen vi likte best: 
Den er balansert og rytmisk med flott dynamikk, og leverer lyd som ligger godt over det vi forventer til denne prisen. 

Denon AVR-X2200W 
