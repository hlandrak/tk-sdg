Her finner sjelen ro
Hun har sunget med andre lenge nok. 
Nå er hennes egen plate her. 

Jeg har generelt lite godt å si om jordmødre, men det finnes sikkert bra eksemplarer av arten. 
Noen av dem kan til og med synge. 
Det har lokale Aina Økland Schøld gjort i mer enn 20 år, før hun nå kommer med et album i eget navn. 
Hun har en varm og vakker stemme, og hun vet å bruke den. 
Hun benytter seg også av flinke folk hun kjenner, som duetter med Kjell Inge Torgersen og Sigvart Dagsland. 
Førstnevnte møter hun i "Hold rundt meg" og den andre i "Skip i natten". 
Ektemannen Aril Schøld er en dreven musiker og arrangør, og han bidrar med sitt. 

I tillegg finner vi blant annet en strykekvartett fra Stavanger Symfoniorkester her. 
Sammen med Kjetil Økland og Merete Økland Espedal danner Aina Økland Schøld også søskentrioen Øklands fra Randaberg, og her synger de hyggesangen "Endelig hjemma". 
Skal man først finne noe å utsette på sangene, er at de alle stryker deg med hårene. 
Heller ikke duettene skaper de store kontrastene. 
Det føles faktisk befriende når teksten i det sjuende kuttet "Kor e du min venn" kretser rundt savn. 
Deilig at ikke alt er idyll. 
"Reisa oss igjen" dreier seg også om ting kan gå galt. 
Dermed blir jeg så vidt i stand til å takle "Jordmorsang", som dukker opp mot slutten. 
Den ble framført av Schøld sammen med de De Syngende Jordmødre på "Kvelden før kvelden", NRKs sending lille julaften. 
Mer familieliv finner du i "Hagen", der barneflokken Synne, Sander og Signe Økland Schøld dukker opp. 
Hun runder av med "Lengsel", en sang om å få ro i sjelen. 
Det er gjerne det hun streber etter at lytteren skal finne underveis på platen, og hun treffer temmelig bra med det. 
Beste spor: 
"Dagen i dag med deg", "Alt har sin tid", "Kor e du min venn". 
