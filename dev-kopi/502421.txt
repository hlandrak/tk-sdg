Lars von Triers bekmørke, blodige landskap
Matt Dillon er nærmest den perfekte skuespiller for rollen som psykopat og massemorder. 

Man kan hate Lars von Triers filmer når de er på sitt mest pretensiøse og provokative. 
Man kan elske de storslagne tablåene han av og til trekker opp. 

Man kan i det hele tatt mene mye om denne dansk films enfant terrible – og det gjør man. 

Men det skal han ha: 
Man går ikke uberørt fra et møte med verkene hans. 

Denne gangen lar han hovedpersonen Jack (Matt Dillon) tvinges ut på en reise med sterke islett av Dantes Inferno; en guddommelig komedie der komedien er så beksvart at det knapt er mulig å le. 

Med Verge (Bruno Ganz) som veiviser og samtalepartner, rulles Jacks historie som seriemorder opp. 

Det er en seriemorder med sterke islett av regissørens særegenheter. 
Vi har å gjøre med en psykopat full av tvangsnevroser. 

Morderen er egentlig ingeniør. 
I tillegg til å tegne konstruksjoner, kaller han seg også arkitekt. 

Så mens likene hoper seg opp på fryselageret, bygger han ulike, mer eller mindre vellykkede reisverk til et hus, vakkert beliggende i ren, avsidesliggende natur. 

Samtidig danderer han likene – etter rigor mortis, før de fryser til – i kunstneriske installasjoner, der Jack, lik regissøren, søker tilnærmet perfeksjon. 

Det er hva vi kan kalle filmens ytre ramme. 
Tematisk skal vi inn der von Trier ofte har beveget seg, i en gjentatt diskusjon rundt kultur og natur, moral og amoral. 

Men ikke bare. 
Gjennom filmens retoriske diskusjon rundt kunstens tilblivelse og bestanddeler, serverer von Trier en slags forsvarstale, eller forklaringstale, knyttet til hans tidligere filmer. 
Det gjelder både Hitler-uttalelsen hans i Cannes og Björks anklager om seksuell trakassering. 

Dette er muligens mest interessant for dem som har fulgt von Triers filmer tett. 

Selv syns jeg filmen er mest interessant som et dypdykk inn i et dypt forstyrret sinn. 

For å gestalte uvesenet har han i Dillon funnet den nærmest perfekte skuespilleren. 

Dillon greier å legge ansiktet i helt blanke folder, så umenneskelig blanke at Jack må stå foran speilet omgitt av ulike personportretter for å øve inn menneskelige uttrykk som smil, forbauselse, sinne, sorg. 

Det er også noe fascinerende spaltet i figuren, noe klønete, fomlete på den ene siden, og på den andre siden noe iskaldt kalkulert og sadistisk, som gjør meg uvel på nytt når jeg sitter og skriver om ham. 

Også denne gangen kommer det scener med slående tablåer. 

Flere gir assosiasjoner til von Triers tidligere filmer. 
I noen sekvenser viser han klipp fra egne filmer, samt historiske opptak av despoter, masseutryddelser, hele katalogen av menneskehetens svarte historie. 
