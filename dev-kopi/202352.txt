TEST:Pure Midi Bluetooth DAB+ 

Har både DAB+, FM og Bluetooth. 

Det har etter hvert blitt nokså trangt om plassen i hyllene for radioapparater, og nå er det selvsagt DAB+-radioer som gjelder. 

De gamle FM-radioene er på vei ut, og digitalradioen er i ferd med å finne veien inn i de fleste norske hjem og etterhvert også i bilen og på hytta. 
DAB er derimot i liten grad tilstede i lomma, og ikke i det hele tatt på mobilen foreløpig. 

Helgardering 

Alle DAB+-radioer støtter «gammeldags» DAB, som de mest populære kanalene fortsatt sender på, og de aller fleste har også FM-del. 
Så kjøper du en radio i dag, så er du bortimot helgardert. 

Ønsker du derimot å høre utenlandsk radio via nettet eller streame musikk fra Spotify, Wimp eller eget lager, må du kikke deg rundt etter en radio som har Bluetooth eller WiFi i tillegg. 

Noen har alt sammen (som for eksempel Revo Superconnect), men disse koster ofte vesentlig mer enn de hundrelappene du i dag forventer å betale for en DAB-radio til kjøkkenbenken. 

Spesialist på digitalradio 

Det finnes i dag mange merker å velge i. 
De fleste av de store, som Sony og Philips, har modeller. 
I tillegg finnes det en rekke andre merker som spesialiserer seg på DAB. 

Britiske Pure er en av disse. 
De var tidlig ute, og merket har i hjemlandet deres nærmest blitt synonymt med de nye digitalradioene. 

Det er liten tvil om at akkurat dette merket har sin egen lydfilosofi. 
Lyden er behagelig og avrundet, slik at man ikke blir sliten i ørene av å høre på den ofte ekstremt komprimerte (eller rettere sagt datareduserte) DAB- lyden. 

Utydelig tale 

Dette fører imidlertid til at tale kan være litt vanskelig å oppfatte, spesielt i støyende omgivelser. 
Men dette er selvsagt individuelt, og jeg tror de fleste vil reagere positivt på det som kommer ut av høyttalerne på Pure-produktene om de mest av alt ønsker seg bakgrunnsmusikk. 

Selv om Pure Midi Bluetooth er betydelig mindre enn andre radioer av samme merke vi har prøvd, er den samme lydsignaturen der. 

Super-enkel i bruk 

Pure-produktene er også kjent for å være lette å bruke, og Midi Bluetooth er intet unntak. 
Du trenger ingen bruksanvisning for å skjønne hvordan du skanner kanaler og legger dem inn på knappene på toppen av radioen. 

Radioen skrus enkelt av og på ved å trykke på det store volumhjulet. 
Laderen som følger med har standard microUSB-plugg, og radioen kan dermed også kjøres på strøm fra en PC/Mac. 

Du kan bruke bruke radioen på vanlige AA-batterier. 
Men for å kjøre oppladbart trenger du derimot batteripakken ChargePAK D1, som må kjøpes ekstra og koster 400 kroner. 

Og her er vi inne på ett av de vesentligste ankepunktene med denne radioen: 
Den er rett og slett for dyr. 

I Storbritannia koster den 80 pund (om lag 925 norske kroner etter dagens høye pundkurs), mens Radiobutikken.no, som foreløpig ser ut til å være eneste norske forhandler, selger den for 1.249 kroner. 

Det finnes DAB-radioer med Bluetooth som koster helt ned i 800 kroner. 
Og for 250 kroner mer kan du få en Tivoli-radio med DAB+ som har langt bedre lyd. 

Og vil du ha Bluetooth, kan du jo bare plukke opp en eller en adapter eller en ekstra høyttaler til et par hundrelapper. 

Pure Digital Pop Midi with Bluetooth 

Dermed faller Pure Midi Bluetooth mellom to stoler. 
Det skal godt gjøres å forvare en pris over tusenlappen for en digitalradio i dag, spesielt om den ikke har WiFi eller spesielt god lyd. 
