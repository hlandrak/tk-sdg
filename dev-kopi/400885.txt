Restaurantanmeldelsen:Veloppdragen Datter 

Dattera til Hagen byr på god mat og meget hyggelig service. 

– Ikke ta den. 
Den er ikke så spesiell. 
Den svenske servitøren har spist gjennom menyen «en rekke ganger» og har klare meninger om hva vi bør velge av de forskjellige tapasrettene. 

Vi sitter i det fargerike lokalet til Dattera til Hagen på Grønland med hver vår øl og leser igjennom menyen. 
Her får du mat de fleste liker, som burgere, kjente salater, tapas og en egen friesmeny. 

Svensk seier 

– 
Vi har veldig god tapas, opplyser servitøren, som har en meget god dag på jobben. 
Det er lenge siden vi har fått skikkelig god service i Restaurant-Oslo og bra at ikke alle svensker er dratt hjem. 
Servitøren er hyggelig, morsom, kommer med anbefalinger og forteller om maten – slik alle burde gjøre. 
Vil du ha fornøyde gjester, så er servicen alfa og omega. 

– 
De har ikke mange viner på menyen, og her burde det stått hvilke retter de ulike vinene går til, siden de har en fast meny, mener spisefølget, som fortsatt mener vinkart i Oslo er lite brukervennlige. 

For en søt potet 

– Disse er virkelig gode! 
Vi har fått en haug ulike tapasretter på bordet, dessverre alle samtidig, så noen mister varmen underveis i etegildet. 
Vi tester ut et par types fries, og søtpotetvarianten er meget bra. 
Mange har fries av søtpotet på menyen i Oslo, men de blir ofte for myke. 
Her er de sprø og dyppes i en chipotledip med bra sting i. 
Den andre typen med chilisaus og bacon er sterk, men ingen højdare. 

Saltstøtte 

Dattera til Hagen har mange klassiske tapasvarianter og kjøkkenet holder et brukbart nivå. 
Kjøttbollene er saftige og gode, men mangler det lille ekstra som Delicatessen har i sine. 
Spareribsen er mør og god, men den friterte kyllingen kunne vært saftigere. 
Sennepsmajonesen til er grei, men de seks scampiene burde hatt mer av både chili og hvitløk. 

– Bra at mange av rettene har noen karamelliserte nøtter over seg, for det er flere av tapasvariantene som er meget salte. 
Kokken har vært for raus med saltet på de gode pimientos de padron, som burde vært grillet mer, og den kjedelige serranoskinken er også meget salt. 

Grillet brie 

Stemningen er uformell og lun hos Dattera til Hagen og prisene litt rimeligere enn hos Escalon eller Delicatessen. 
Likevel er det stivt å ta over 3,5 ganger polpris på en meget enkel Yvon Mau Merlot. 

– Grillet brie med nøtter og honning er enkel og vellykket, og også rødbetene med chèvre over er gode, selv om vi liker bedre grillet chèvre og saltbakte rødbeter hos Delicatessen. 

– Dattera til Hagen er et uformelt, hyggelig sted med god service og ukomplisert, bra mat. 

Dattera til Hagen 

Adresse: Grønland 10. 
Tlf: 
22171861. 
dattera.no Hva vi spiste: 
Ulike tapasvarianter 

Hva det koster: 
Burgere 154–168 kr. Salater 178 kr. Tapas 45–98 kr. Assortert tapas for to koster 468 kr. 

Hvem passer det for: 
Par eller mindre vennegjenger. 
Mange unge folk, komikere og musikere bruker stedet. 
Har sommeråpen bakgård. 

Vegetarretter: 
Et par blingser til lunsj, chevresalat, to burgervarianter og en del tapasretter. 

Lydnivå: 
Rocka bakgrunnsmusikk på samtalenivå. 

Meget god service 

Uformell stemning 

Bra tapas 

Miljø: 
4 

Meny: 3 

Mat: 
4 

Service: 5 

Verdi for pengene: 
4 

20 av 30 poeng 

Andre gode tapas/spanske restauranter 

Bon Lio. 
Gastrobar med spanskinspirerte småretter. 

Txotx. 
Baskerstemning nederst på Løkka. 

Delicatessen Aker brygge. 
Godt utvalg i stort lokale. 

La Sangria. 
Tapas og hovedretter i hyggelige omgivelser. 

Champagneria Frogner. 
Stort utvalg musserende vin og gode tapas. 

Escalon. 
Gourmettapenes på Tjuvholmen. 
