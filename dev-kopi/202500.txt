Råkjørt:Peugeot 308 GTi 

Den skal ta opp arven etter en av GTI-segmentets store ikoner. 
Blir det suksess eller fiasko? 

Enhver bilentusiast har antagelig vært forelsket i, eller i det minste avstandsforelsket i en Peugeot 205 GTi. 

I ettertid har Peugeot laget flere modeller som har fulgt opp klassikeren, og det ser ikke ut til at de har tenkt å gi seg med det første. 

Nå gjør Peugeot det igjen med 308 GTi. 
Bilen har fått plantet en oppskremt 1,6-liter under panseret, som med pustehjelp fra en turbolader byr på heftige 270 hestekrefter, med fullt øs. 

De har også laget en versjon med 250 hester, men denne blir knapt interessant i Norge, ettersom engangsavgiften på de to er tilnærmet lik. 

Prisene er ikke klare, men med en estimert prisforskjell på rundt 30.000 kroner, så får du utstyr verdt mer enn dette ved å velge sterkeste modell. 
Derfor er det også 270-hesteren vi har prøvekjørt. 

Beskjeden 

Med 308 GTi har Peugeot valgt å holde en lav profil med tanke på designen. 
Den oser ikke av store spoilere og andre elementer som reklamerer for dens spenstighet. 
Bilen har fått en rød linje i underkant av luftinntaket i frontfangeren, et par litt større luftinntak i frontfangeren, et GTi-emblem på bakluken. 

Kjøper du bilen i rødt, så er de røde detaljene byttet med blank krom. 

Det letteste er antagelig å se etter felgene, som er spesielle for denne modellen. 
På den største modellen er disse standard 19-toms størrelse. 
Mellom eikene kan du se et par ildrøde bremsekalipere. 
Disse signaliserer hva du har fremfor deg. 
Personlig liker jeg disse diskré detaljene. 

La kjennerne få se etter sitt, kanskje med et lite bekreftende nikk. 
De andre er det ikke viktig å kommunisere råskapen til. 

Vel, dersom du absolutt vil vise omverdenen hva du har kjøpt deg, så har Peugeot sørget for deg også. 
Bestill bilen i versjonen Coupe Franche, og du slipper å be kompisene lete etter deg. 

Bilen er tofarget, med fremre halvdel i rødt og bakre halvdel i sort. 
Kromlistene rundt vinduer og andre detaljer er her byttet ut med lister i sort matt. 
Felgene er de samme som de øvrige, og kler både den røde og svarte fargen veldig godt. 

Staselig 

Det er når du skal inn i bilen at de største detaljene viser seg frem. 
Lukk opp døren, og en blank dørlist glinser mot deg med rød GTi-logo. 
Setene er i sort alkantara-lignende materiale med røde sømmer. 
Sidestøtten er akkurat passe. 
Ikke for mye, ikke for lite. 

Jeg savner likevel en pute som kan justeres i lengderetning, men kompromisset de har utstyrt bilen med er heldigvis av det bedre. 

Bare så det ikke er noen tvil har de også signert setene med Peugeot Sport. 
Det er en egen avdeling innen Peugeot som i høyeste grad mener alvor når det gjelder sportslige kjøreegenskaper. 

Rattet er i sort skinn, med røde sømmer og et GTi-merke nederst på ringen. 
Girkula er av aluminium, og selv denne har fått røde detaljer. 

Innvendig har bilen fortsatt i-cockpit, som Peugeot første gang lanserte i 208, deretter 308. 
Dette betyr at bilen har et lite ratt, med instrumentene som vises over rattet. 
Dette er en vanesak, men det lille rattet ble jeg umiddelbart vant med. 

Duger den? 

Jeg ville likevel vært villig til å kaste alt som har med design å gjøre på båten, bare jeg var sikret like mye kjøreglede som i 205 GTi. 
Tidene har endret seg, og bilprodusentene har fått mange hensyn å ta. 
Men heldigvis klarer noen å gjøre det morsomt likevel. 
Ute på veien viser 308 GTi seg fra den hissige siden. 

Sprinten til 100 km/t er over på 6 sekunder, men det bare fortsetter. 
I det vi passerer 120 km/t blir vi oppmerksom på at turtallet allerede ligger veldig høyt, med over 3.000 omdreininger. 

På motorveien går det som på skinner, selv i høye hastigheter, men det er først når det begynner å svinge at slike biler skal få anledning til å vise seg frem. 

Med 1,6-liters slagvolum og 270 hestekrefter sier det seg selv at bilen er satt opp med veldig god pustehjelp. 
Likevel er leverer den kreftene på en svært kultivert måte, og det er ingen tegn til ketchup-effekt, eller at den møter seg selv i døra på noen måte, for den er naturligvis satt opp med tilbakeslagsventil. 
Ikke er det mye lyd fra turboen heller. 

Nye opplevelser 

Et typisk problem med kraftige motorer og forhjulsdrift er napping i rattet når kreftene tas i bruk for fullt, eller ”torque steer”, som det heter på fagspråket. 
Her har Peugeot løst problemet med en torsendifferensial. 

Denne fordeler kreftene sideveis mellom fremhjulene for å korrigere for understyring eller overstyring. 
Det samme kjenner vi igjen fra VW Golf GTI, hvor den gjør en glimrende jobb. 

I 308 GTi er det mulig vi var uheldig med vårt ene testeksemplar, for her var denne funksjonen satt opp til å være alt for hissig. 
Dersom vi i sving gikk på gassen, til og med moderat, så reagerte bilen med brått å sende oss enda lenger inn i svingen, altså en for stor effekt. 

Dersom dette var i en høyresving og vi allerede lå på den hvite stripa, så måtte vi rett og slett motstyre med rattet for ikke å havne utenfor veien. 
Å styre mot i sving har jeg aldri i mitt billiv opplevd å måtte gjøre for annet enn å korrigere hekken, eller for å hente tilbake grep på fremhjul som har mistet grepet. 
Her måtte vi altså styre tilbake for å kompensere for en overivrig differensial. 

Banen avslører 

For virkelig å få kjenne hva bilen er laget av fikk vi oss noen runder på Circuito Vasco Sameiro, utenfor Porto i Portugal. 
Her var det bare å trykke på Sport-knappen først som sist. 

Lydbildet endret seg umiddelbart til mye røffere romling. 
Gassresponsen ble langt hissigere, og bilen var klar til dyst. 
Underveis hadde vi byttet bil, og umiddelbart merket vi at unotene med torsjendifferensialen var forsvunnet som dugg for sol. 

Her virket den helt utmerket, og sammen med balansen i bilen viste 308 GTi seg fra en lynrask side. 
Når du har nok grep, og nok krefter, så er det meste på plass . 
Det er rett og slett lenge siden vi har kjørt en forhjulsdreven bil med så godt grep og balanse. 

Det gjør det ekstra spennende når vi vet at Peugeot senere skal lansere en 308 R, en enda heftigere utgave av merkets kompaktbil. 
Vi kan knapt vente! 
