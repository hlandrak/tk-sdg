Trivelig bryggeri
Brix Brygghus på Bryne har mye godt brygg og kurant mat, men har litt å gå på før det kan måle seg med de beste. 

Vanligvis er det sånn at vurderingen av maten veier tyngst i våre anmeldelser. 
I Brix Brygghus sitt tilfelle er det imidlertid naturlig å vike litt fra dette prinsippet, ganske enkelt fordi dette er et sted hvor det først og fremst handler om øl. 
I Aftenbladets tidligere lokaler i Storgata på Bryne er det gode ting i gjære, bokstavelig talt. 
Det brygges øl i kjelleren, serveres øl på gateplan, og i andre etasje kan man også få en matbit fra et åpent kjøkken. 

Menyen er forholdsvis kort, med noen ganske få kjøttretter, én fiskerett (pubklassikeren fish & chips), spekemat, ost og én dessert. 
Det kan virke som om eierne har lagt sin ære i å tilby ikke bare kortreist øl, men også kortreist mat fra gode, lokale produsenter. 
Det lovet godt, syntes vi, og bestilte en såkalt planke, med fem små glass med ulike brygg fra restaurantens kjeller, nærmere bestemt en kellerpils, en lager, en pale ale, en IPA og en såkalt røkt lys porter, sistnevnte noe vi aldri hadde hørt om før. 
Denne var nok den mest spennende, men de andre var også absolutt godkjente. 
Friske, gode smaker. 
IPA-en var litt forsiktig humlet, men ellers god. 

Snobber ned 

Man kan antakelig aldri gjøre alle til lags i ølbransjen. 
Puristene vil protestere hvis et sted har Carlsberg og Corona på menyen, mens de som liker best industripils vil føle seg fremmedgjorte på et sted som bare serverer smale mikrobrygg. 
Det ser ut til at Brix har prøvd å finne en slags gyllen middelvei. 
Det meste av menyen, både av de 20 bryggene som er tilgjengelige på tapp og utvalget av flaskeøl, har hovedvekt på produkter fra små kvalitetsbryggerier. 
Men om man helst vil ha det de spesielt interesserte kaller sotlevann og heller i sneglefellene, får man det også her. 
Menyen hadde kanskje ikke fullt så spennende innslag som det man finner på steder som Melkebaren og På kornet, men byr likevel på litt av hvert av både nytt og kjent for de fleste. 

Som nevnt innledningsvis, dette er først og fremst et sted som handler om øl. 
Maten som serveres, kan godt plasseres i kategorien «pubmat», men ikke av det enkleste slaget. 
Øl-tilknytningen understrekes ved at det er nevnt øl-tips til de fleste av rettene. 
Bra! 
Vi bestilte en slags norsk tacovariant, hvor møre, saftige ribbebiter ble servert med rotnorske potetkaker, med eplemarmelade, søtlig sennep, rikelig med potetsalat, syltet rødløk og rødkål, samt en pølsemeny med tre pølser fra henholdsvis Idsøe, R. Skretting og Malmin og Orre. 
Disse ble servert med mer av den samme potetsalaten, diverse sauser, brød og potetkake, og én ensom løkring. 
Begge rettene var godt egnet til deling, mettet godt og smakte helt greit. 
Dette er på ingen måte forseggjort mat, men det er ærlig og enkelt, og ikke minst passer det godt til øl. 

Helt greit 

Den eneste desserten på menyen, crème brûlée med ølsirup, var dessverre ikke å oppdrive denne kvelden. 
I stedet delte vi en ostetallerken med fire oster, flatbrød, en slags chilisirup, nøtter og syltede aprikoser. 
Den sto oppført under overskriften «Litt kvessen?» i menyen, og koster 298 kroner per person. 
Man kan da undre seg over om man har lagt seg på et litt vel høyt prisnivå. 
Hvis man bare er litt kvessen, er det kanskje ikke så aktuelt å bruke like mye penger som man ville gjort på en hovedrett? 
Nå vel, vi fikk heldigvis en porsjon tilpasset én person, og det var mer enn nok. 
De fire ostene, i all hovedsak fra lokale kvalitetsleverandører, var i kaldeste laget, men etter en liten hvil var de mer enn gode nok. 
Her skortet det imidlertid litt på kompetansen hos personalet når øl skulle anbefales. 
Rødvin ble nevnt, for å si det sånn. 
Men ok, vi fant ut av det på egen hånd, og var godt fornøyde med en belgisk quad fra Rygr. 

Brix er så absolutt et trivelig sted hvis man vil drikke godt og spise helt greit. 
De ansatte var smilende, hyggelige og oppmerksomme, og stemningen var god. 
Vi betalte 1400 kroner for to hovedretter og en osterett på deling, seks små glass (0,15 l) og tre større glass (0,33 l) spesialøl. 
Det er helt greit, men på ingen måte noe røverkjøp, med tanke på nivået på maten. 
