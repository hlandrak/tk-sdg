Barnevernkrim som burde vært mye bedre
KRIM: 
Av og til er leseren smartere enn forfatteren frykter. 
Myriam Bjerkli burde stolt på oss, da hadde denne boken blitt mye, mye bedre. 

Myriam H. Bjerkli: 
Stella Polaris. 
312 sider. 
Capitana. 

Ja, det finnes en god idé her. 

Og jo, den er ganske godt fortalt. 

Men det halter hele tiden, for forfatter og forlag er akkurat litt for slappe, og de tror tydeligvis at leserne er like sløve. 

Fra begynnelsen: 
Myriam H. Bjerkli sin nye krim er en skikkelig barnevernthriller. 
Spenningen ligger der fra første side, en krypende følelse av uhygge, den slags vondtimagen som skapes når forfattere eller filmskapere tar en litt billig snarvei og plasserer et barn midt i vondskapen. 
Som her: 
Barnet er offer for foreldre som aldri skulle hatt barn, og foreldrene er hver for seg ofre for sine håpløse foreldre. 
Det går i rus, det går i vold, det går i arv. 

Det er altså et realistisk, deprimerende bakteppe i «Stella Polaris». 
Men Stella forsøker innimellom, hun vil gjerne velge barnet foran den volden og den ydmykelsen mannen byr på innimellom kjærtegn og ømhet som selvsagt aldri varer. 
Men er barnevernet et bedre alternativ, de slemme damene moren hennes alltid truet med og som hun selv er livredd? 

Og hva skjer når hun kjører i fylla og skader postmannen? 
Han som muligens er glad i henne? 
Og når mannen påtar seg skylden og går i fengsel? 
Er det en ny, gudegitt start? 
Eller er det bare en fortsettelse i forkledning? 

Ja, det er noen riktig så gode anslag her, det finnes en originalitet midt inne i hverdagstragediene. 
Men det halter også. 
Av flere grunner. 

Språklig er det helt på det jevne, og det er kanskje godt nok for underholdningskrim. 
Men innimellom ramler Bjerkli ned på slappe formuleringer som «trygghet var en falsk illusjon» - i motsetning til en ekte? 
Sånt burde vært luket bort. 
Det samme gjelder uelegante og overtydelige metaforer som denne: 
«Mandagsværet var like trist som hun følte seg.» 

Verre er likevel den overdrevne bruken av typografiske beskjeder til leseren. 
Noen ganger skal avsnitt i kursiv fortelle leseren at nå kryper vi ut av en slags nåtidsbeskrivelse og inn i Stellas tankeverden. 
Men det har vi allerede skjønt. 
Andre ganger betyr det at den allvitende forteller henter fram noe fra hovedpersonenes fortid. 
Takk, det har vi også skjønt. 

Når forfatter og forlag atpåtil kjører store passasjer i VERSALER BARE FOR Å GI OSS ENDA ET LITE HINT OM AT NÅ ER DET NOEN ANDRE FÆLINGER DER UTE SOM TENKER ET ELLER ANNET SKUMMELT, blir jeg nesten fornærmet; ikke undervurder oss så intenst, værsåsnill! 
