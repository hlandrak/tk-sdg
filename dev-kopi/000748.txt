Pikmin 3
Storartet fra Nintendo-legende. 

Spillskaper Shigeru Miyamoto har fortalt i flere intervjuer at han ble inspirert av barndomsminner da han skapte de legendariske Super Mario- og The Legend of Zelda-spillene. 
Gjennom spill har han forsøkt å gjenskape undringen, og opplevelsen av å utforske det ukjente, slik han selv gjorde da han var en liten gutt på landsbygd utenfor storbyen Kyoto i Japan. 

I en grønn og frodig dal reiste han på eventyr i nærområdet, og han reiste stadig lenger ut i verdenen på sykkel etter hvert som den lille gutten vokste. 

Denne beretningen om hvordan en liten japansk gutt ble til en av verdenens mest anerkjente spillskapere har blitt fortalt utallige ganger, også av Miyamoto selv. 
Men fortellingen er en viktig del av historien om hvordan Nintendo ble en dominerende kraft i spillbransjen – og trass lunkent salg av Wii U-konsollen, fortsatt er det. 

Pikmin 3 kanaliserer gleden av å utforske og oppdage på en måte som er sjeldent i dagens hyperaktive spillbransje. 

Med barnlig nysgjerrighet 

Mens storspill fra andre selskaper bruker enorme eksplosjoner, effekter og teknologi for å fange oppmerksomheten til spillere. 
Legger Nintendo et stort ansvar på spillernes nysgjerrighet for å selge et spill om astronauter fra en sulteforet fremmed planet på jakt etter nye verdener med mat til en hardt prøvet befolkning der hjemme. 

Verdenen de kommer til er kanskje fremmed for Alph, Brittany og Charlie, de tre små romfarerne. 
For deg som spiller ser det hele meget kjent ut. 

Maten de tre er på jakt etter er nemlig jordisk frukt. 
Appelsiner, jordbær, moreller, og andre kjente planter, er å finne overalt. 
Forholdet mellom størrelsen til de tre astronautene og frukten de finner, setter det hele i perspektiv, de er som små maur å regne. 

Enda mindre, og enda rarere, er de små dyrene som hjelper med å overvinne hindre og fiender, og med å bære frukt tilbake til romskipet. 
Pikmin-skapningene er som små maur, fargekodet etter de forskjellige egenskapene de har. 
De hører til på den nye planeten Alph, Brittany og Charlie har landet på, og kan kommanderes omkring og kastes av gårde. 

Her dukker også strategielementene i spillet opp. 
Du må velge din taktikk for å overvinne hindringene ved hjelp av de små Pikmin-skapningene. 

De røde tåler flammer og er gode i kamp, de sorte kan knuse glass, de gule leder strøm og kan kastes høyere, mens de rosa flyr omkring og beskytter mot farer fra oven. 
Hvordan du bruker dem til å samle frukt, bekjempe fiender, utforske områdene og fullføre spillet, er helt opp til deg. 

Tempoet du velger å utforske spillverdenen i er også helt opp til deg. 
I stedet for å begrense spilletiden til når du fullfører et brett, er spillet delt inn i «Utforskningsdager», og når sola ubønnhørlig går ned er det bare å pakke sammen sakene å reise tilbake til romskipet som fraktet de tre astronautene til planeten. 

Var du midt i en kamp med en stor motstander, kan du faktisk velge å forlate området, for så å fortsette kampen der du var da du gikk – dagen etter. 

I et eget tempo 

Mens tidligere Pikmin-spill gjerne hadde en begrensning på antall dager du hadde på deg, før du måtte reise tilbake med romskipet, er det bare mengden tilgjengelig mat som holder deg igjen på den fremmede planeten. 
Det gjør også Pikmin 3 til et spill du utforsker i ditt tempo, uten press på hverken å fullføre alt eller stresse gjennom. 

Alt bygger opp under fokuset på, ja, gleden ved å oppdage noe ukjent. 

Miyamoto har ikke vært direkte involvert i den daglige utviklingen av Pikmin 3, men hans signatur står skrevet over hele spillet. 
Selve hovedhistorien tar slutt altfor raskt om du ikke tar deg tid til å kikke omkring, men de kjærlig utformede brettene innbyr til videre utforsking med skjulte skatter gjemt bort på finurlig vis. 

Enten det er med GamePad-kontrolleren, eller med WiiMote-pekeren og en styrespake (WiiMotion Plus er påkrevd), så er det mange knapper å holde styr på, men pekeverktøyet WiiMote er det definitivt beste alternativet. 
Det er intuitivt å bruke bevegelseskontrolleren for å sikte deg inn mot fiender og frukt. 
Ironisk er det da også at en av hovedattraksjonene ved Wii U-konsollen, GamePad-kontrolleren med egen skjerm, da blir henvist til å vise kart over områdene. 
Det sentrale poenget her er at valgfriheten i hvordan du vil styre spillet også gjør det til et trygt valg for familier med både store og små barn. 
Og for alle andre med en flik av fantasi. 

Pikmin 3 byr på spennende opplevelser ved å aktivere helt andre følelser enn de største blockbuster-spillene. 
Tempoet, omgivelsene og oppdagergleden er det som gjør spillet med de små skapningene til et noe som ikke bare underholder i øyeblikket, men som også kiler fantasien og undringen over naturen rundt oss. 
