Asus PA328Q - 4K på 32 tommer for skrivebordet
Skreddersydd for publikasjonsarbeid, bilde- og videobehandling. 

UltraHD, UHD eller ganske enkelt 4K, er det raskest voksende fenomenet på TV-markedet for tiden. 
Første halvår i fjor stod disse høyoppløste 4K-TV-ene for snaue 1 prosent av salget, i år er tallet så langt 15,2 prosent, ifølge Elektronikkbransjen. 

Det er imidlertid ikke bare TV-er som har fått 4K-oppløsning. 
PC-skjermer, både for bærbare og for stasjonære, får også stadig oftere støtte for oppløsningen 3.840 x 2.160 piksler, som betyr fire ganger flere piksler enn en normal full HD-skjerm. 

Trenger normalt skalering 

Velger du en «normal» skjermstørrelse, betyr dette at du får et vesentlig skarpere og mer detaljrikt bilde, men gjør samtidig at programvinduer og tekst blir veldig smått. 
I Windows og OS X kan du heldigvis skalere opp tekst, menyer og ikoner, slik at det blir lettere å lese. 

Samtidig sikrer du at alle pikslene kommer til sin rett når du åpner høyoppløste bilder eller spiller 4K-videoinnhold. 

IPS og 60Hz 

Asus PA328Q er en 4K-skjerm for skrivebordet på hele 32 tommer. 
I motsetning til rimelige (og mindre) 4K-skjermer, som oftest er utstyrt med et rimelig TN-panel, har denne et IPS-panel fra LG. 
Det betyr blant annet jevnere lysstyrke samt bedre kontrast og fargegjengivelse når du betrakter skjermen fra sidene. 

Dette er et vesentlig poeng på en så stor skjerm, der du ellers faktisk på enkelte TN-skjermen kan oppleve at bildet blir mørkere mot hjørnene når du betrakter skjermen rett forfra. 

En annen fordel denne skjermen har, er støtte for 60Hz oppfriskningsrate av skjermbildet via HDMI, der mange eldre og rimeligere 4K-skjermer kun støtter 30Hz via HDMI. 
Det betyr langt mer glidende bevegelser i spill og levende bilder, men krever at skjermkortet støtter HDMI 2.0 - noe som foreløpig ikke er veldig vanlig. 

Alternativt kan du benytte DisplayPort-utgangen, dersom skjermkortet i PC-en din har det. 
Da er du sikret 60Hz på de fleste 4K-skjermene i markedet, inkludert denne. 

Godt med tilkoblinger 

Denne skjermen har to HDMI-innganger (hvorav kun den ene støtter HDMI 2.0 og 60Hz), to DisplayPort-innganger og én mini-Displayport-inngang. 
I tillegg har den USB 3.0-hub med inngang under, og fire porter på venstre side. 
Det gjør det svært enkelt å koble til mobiler, minnekortlesere og annet som skal overføre data eller lades. 

De øvrige spesifikasjonene finner du her. 

Skjermen monteres enkelt på den svært fleksible medfølgende foten, helt uten verktøy. 
Deretter kan du enkelt heve og senke skjermen, og snu den på høykant - som illustrert under. 

Det eneste vi har å utsette på foten, er at det skal lite til før skjermen begynner å bevege seg. 
Den burde rett og slett vært strammere i sammenskruingen, mener vi. 

Slik er den i bruk 

Vi koblet skjermen til en stasjonær Precision T5810 Dell, via mini-DisplayPort. 
Den oppdaget kilden og valgte riktig inngang automatisk. 
All betjening og finjustering skjer via en rekke knapper bak på høyre side. 
Den øverste knappen fungerer også som en joystick til å navigere i menyene. 

Knappene er dessverre umerket, og vi er ikke mer enn halvfornøyd med brukervennligheten. 
Med litt finpuss kunne joysticken lett fungert som eneste betjeningsorgan, noe som ville økt brukervennligheten betraktelig, mener vi. 

Skjermen kommer ferdig kalibrert fra fabrikken, og bildemessig opplever vi den som meget god. 
Lysstyrken er temmelig jevn over hele bildeflaten, og Asus lover at den fargemessig dekker 100 prosent av sRGB-fargerommet. 
Sortnivået oppleves som helt sort i et normalt opplyst rom, noe som vitner om minimalt med lyslekkasje. 

Windows 10 hadde oppskalert tekst og grafikk til 150 prosent av normalen, noe som vi opplevde som i overkant mye. 
Slik skalering øker lesbarheten betraktelig, men ikke alle Windows-programmer takler skaleringen like bra. 
Resultatet kan fort bli uskarp tekst og tekst som blir for stor i forhold til avsatt plass - for eksempel i menyer. 

Ved å velge 100 prosent skalering unngår man denne problematikken, men ting blir samtidig ganske smått. 
Har du godt syn, kan du da boltre deg med en svært stor arbeidsflate som får plass til mange programvinduer samtidig. 
Og hvis du jobber med publikasjoner som skal til trykk, videoredigering eller avanserte jobber i Photoshop, er god plass over en stor bildeflate kjærkomment. 

Konklusjon 

Det er nettopp sistnevnte publikum Asus henvender seg til. 
PA328Q byr på et ypperlig, sylskarpt bilde fordelt over en stor flate, som skapt for krevende bilde- og videoarbeid. 

Med en responstid på 6ms vil imidlertid det typiske gaming-publikum ønske seg noe annet. 

Prisen kan være et ankepunkt. 
11.500 kroner er ekskluderende for veldig mange. 
Vi har tatt en titt på Prisjakt, og funnet at både Acer, Samsung og flere andre har rimeligere IPS-baserte skjermer i samme størrelse, som du bør sjekke ut før du slår til. 

Går du noe ned i størrelse, får du samtidig mer for pengene - sjekk lenkene vi har samlet under: 

Asus PA328Q 
