Dypere stemme etter kjønnskorrigering
Frisk melankoli og kledelig modenhet fra California-duoen. 

Girlpool: "What chaos is imaginary" (Anti/Playground) 

Det unge slacker-indie-bandet fra California slo gjennom i 2014, med gitar og bass og en riot grrrl-aktig attitude. 
Nå bruker de de instrumentene som passer dem og låtene der og da, som orgellyden og strykerne i det nydelige tittelkuttet. 

Soundet er proffere, men fremdeles lekent. 
Fengende «Pretty» er kanskje den som låter mest gjenkjennelig. 
For her er en ny inderlighet å spore. 
En mer voksen oppgitthet, som høres i tempo og melodi mer enn i tekstene. 

Et nytt element er også stemmen til Cleo Tucker. 
Han har gjennomgått en kjønnskorrigering, og dermed er stemmen dypere og mer gutteaktig. 
Flotte «Hire» viser spennet i den nye vokalen. 
I samspill med den lyse klangen til Harmony Tividad, som på høydepunktet «Minute in your mind», låter det veldig bra. 

Her er finfine temposkifter hele veien, som fra den nedtonede «All blacked out» til travende «Lucky joke». 

Selv om balansen er god, kunne albumet likevel tjent på å ha kuttet et par av de 14 låtene. 

Beste spor: 
«Pretty», «Minute in your mind». 
