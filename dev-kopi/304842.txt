Anmeldelse:Guro Von Germeten 
- «Jeg fant en bit av deg» 

Himmelstormende drama. 

ALBUM: 
Guro von Germeten (35) fikk et Prøysen-stipend i fjor. 

Studiene av Hedmarks store sønn ga sangeren «mot og inspirasjon» til å uttrykke seg på norsk, mens hun på de tre foregående albumene har skrevet på engelsk. 

Hun er ellers kjent for sitt røde trekkspill og for en hang til balkansk drama og mellomeuropeisk cabaret som har fått folk til å sammenligne henne med alt fra Kaizers Orchestra til Edith Piaf. 

Om det skulle ha vært noen tvil: 
Guro von Germeten er først og fremst seg selv. 

Hun har en dragning mot det dramatiske, men er dreven nok til å unngå det melodramatiske. 
Musikalsk presser hun grenser. 
Stemmen streber mot himmelen, og tekstene drar seg mot mørke hjørner, uten å miste lyset av sikte. 
Balansen er hårfin og skaper en spenning i låtene som bærer albumet igjennom. 

Guro von Germeten lager alle låtene selv, uten klisjeer verken i tekster eller melodier. 
Det er akkurat som om hun utfordrer seg selv. 
Hun sprenger seg ut av sanger og temposkift, sammen med tonene fra trekkspill, fiolin, trompet eller orgel. 

Prøysen ville lyttet med store ører. 
