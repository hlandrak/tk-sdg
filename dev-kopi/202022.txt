Denne SUV-en bør bli en storselger
Vi har testet den nye norgesbilen fra Skoda - Kodiaq, som er en konsern-storebror til VW Tiguan. 
Etter vår mening er Kodiaq mer av det Tiguan skulle ha vært. 
Det sier ikke lite. 

Blant folkesuvene er det ikke så mange som tilbys med mulighet for en tredje seterad. 
Mitsubishi Outlander er et unntak - unntatt hybriden - og Nissan X-Trail kan også leveres med syv seter. 
Nå har vi kjørt en helt ny: 
Skoda Kodiaq, som vil rivalisere med den gedigne stasjonsvognen Superb i rollen som Skodas flaggskip. 

SUV-segmentet er blitt størst i Norge og er den bilkategorien som vokser kraftigst i hele Europa. 
SUV-er og crossovere spiser stadig større andeler av det norske markedet i alle størrelser. 
Det samme gjør biler med firehjulsdrift, så hva er vel da bedre enn å tilby både SUV og firehjulsdrift i en bil? 

For, nei: 
SUV og firehjulsdrift er på ingen måte ensbetydende. 
Det ene følger ikke nødvendigvis det andre, og nedover i Europa selges faktisk de fleste SUV med tohjulsdrift. 
Sånn blir det ikke i Norge, tipper vi. 
Kodiaq er bare en av årsakene. 

En av de store 

Kodiaq er som nevnt på en måte VW Tiguan i Skoda-versjon. 
(Les vår duell mellom VW Tiguan og BMW X1 her!) Men Skoda har slett ikke bare erstattet logoen og dermed fått en ny SUV i garasjen. 
Kodiaq tilsvarer nemlig den lange versjonen av Tiguan - som foreløpig ikke er kommet på markedet. 

Det betyr som nevnt at Skoda Kodiaq, i motsetning til den Tiguan vi har i dag, kan by på muligheten for syv seter. 
Dette takket være lengden som er på oppunder 4,7 meter, altså 21 centimeter lengre enn slektningen fra Volkswagen . 

Trenger du ikke de syv setene, får du uansett et bagasjeromvolum på svært anstendige 720 liter, før du legger ned noen av seteryggene. 
Seteryggene kan splittes 40/20/40, og med alle disse lagt frem har du hele 2.065 liter å fylle. 
Skulle du velge syvseteren, så er disse volumene redusert til 630 og 2.005 liter. 
Med alle tre seteradene oppe er det 270 liter tilgjengelig helt bakerst. 

Mester i funksjonalitet 

Ettersom bilen er såpass mye lengre, så er også akselavstanden strukket med 11 centimeter. 
Det gjør også sitt med storbilfølelsen ute på veien. 
Det gir også noen muligheter innvendig, for Skoda har gjort veldig mye riktig. 
Eksempelvis går midtre seterad på skinner, og du kan dermed velge hvor beinplassen skal fordeles. 

Er kun de to første seteradene i bruk, så kan man prioritere beinplassen til de som sitter i det ordinære baksetet. 
Skal man ha passasjerer helt bakerst også, så er det bare å skyve midtre rad så langt frem at de som sitter helt bakerst slutter å skrike. 
Ingen av disse funksjonene er unike i seg selv, men Kodiaq skårer stort på å ha fått med alle de viktige funksjonene i en og samme pakke. 

Fra listen over ekstrautstyr er det også mange smarte det også mange smarte detaljer å finne. 
Blant annet får du klappbord i seteryggen på forstolene, tilsvarende de man finner i fly. 
Disse har igjen en praktisk koppeholder. 
Flere koppholdere finner du i midtarmlenet, når dette er felt ned. 

I bakkant av midtkonsollen finner du alle mulige ladefasiliteter, som USB, 12-volts-uttak og til og med 230-volt-kontakt. 

Smarte løsninger 

En gammel gjenganger fra Skoda er den typiske paraplyen, som er plassert i eget rom i døren. 
Den har fått sin plass i Kodiaq også, i begge fremdørene. 
Alle de fire sidedørene har også fått en ny funksjon som skal ta vare på både egen bil og de du parkerer ved siden av. 
Hver gang døren åpnes felles en liten gummilist ut og legger seg over den kanten av døren som normalt treffer sidebilen når du står parkert. 
Denne er mekanisk, og trekkes inn igjen når døren lukkes. 
Når dørene er igjen er disse trukket helt tilbake, og ute av synet. 

Det er tydelig at Skoda har gjort det til sin greie å tenke ut slike smarte detaljer. 
Vi ser det også i bagasjerommet. 
Der har de brukt alle kunstens regler for å hjelpe. 
Lukker du opp bakluken, så finner du knapper helt bakerst for å legge ned seteryggene. 
Hengerfestet er elektrisk, og kommer frem med et tastetrykk. 

Plastposene har fått to kraftige kroker på hver side, og de er av en type som tåler en støyt. 
Under gulvplaten i bagasjerommet fant vi reservehjulet på vår testbil, og i midten av dette en basshøyttaler fra tyske Canton. 
Hvorvidt reservehjul er standard i Norge er ikke klart enda. 
Det spiser som kjent vekt, som igjen gir utslag for bilens engangsavgift. 

Diesel best for langturen 

Med alle de diskusjoner som pågår rundt drivstoff om dagen, så er det kanskje ikke så lett å bestemme seg for hva man skal velge. 
Kodiaq kommer uansett med to mulige bensin-, og to dieselalternativer. 
De mest aktuelle for Norge blir etter alt å dømme bensinmotoren 1,4TSi på 150 hestekrefter, og 2,0 TDi – også denne med 150 hestekrefter. 
Forskjellen ligger naturligvis i at dieselen har et langt høyere dreiemoment, som er tilgjengelig ved mye lavere turtall. 
Dette gjør at dieselmaskinen føles langt sterkere enn bensinutgaven. 

Dersom du ikke kjører veldig mye bykjøring, så er dieselmotoren vår favoritt i en bil som Kodiaq. 
De øvrige motoralternativene er en 1,4 TSi bensinmotor på 125 hk, en 2,0 TSi bensin på 180 hk, og en 2,0 TDi diesel på 190 hestekrefter. 

Mange kombinasjonsmuligheter 

I Norge er som sagt andelen firehjulsdrift skyhøy, mot resten av Europa. 
Det passer Kodiaq godt, for uavhengig av hvilken av de to mest populære motoralternativene du velger, så er firehjulsdrift tilgjengelig. 
Og ikke nok med det. 
Begge to er også tilgjengelig med et 7-trinns DSG automatgir. 
Drømmepakken er dermed komplett. 

Bilen kan med andre ord fås som 5- eller 7-seter, med eller uten firehjulsdrift, og automatgir uansett hvilket drivstoff du velger. 
Så fleksible valgmuligheter kan vi ikke si vi kjenner til på noen annen bil i denne klassen. 
Som sine slektninger har du også i Kodiaq muligheter for å sette opp bilens understell, motorrespons og styrefølelse på egenhånd. 

Hele fem programmer har du ferdig programmert, i tillegg til et sjette, hvor du selv kan legge inn ønsket preferanse for styring, understell og motor separat. 
En egen offroad-knapp er også på plass. 
Med denne inne bruker bilen egen intelligens til å finne ut hvilket gir du bør starte i, og hvorvidt den skal bremse deg ned de bratteste bakkene. 

Kun 5-dørs 

Vår testbil var naturligvis utstyrt med det aller meste, inkludert elektriske seter med minnefunksjoner og gode justeringsmuligheter. 
Vi finner oss dermed lett til rette bak rattet. 
I midtkonsollen finner vi en stor og informativ skjerm på åtte tommer. 
I motsetning til VW har ikke Skoda tatt i bruk bevegelseskontroll for styring av volum og kanalvalg, noe BMW var først ute med, og som nå kommer i nyeste Golf også. 
Men savner vi det? 
Neppe. 

Det er en svært komfortabel bil vi får oppleve ute på veien, og støynivået er lavt, selv med 20-toms hjul. 
Motor og gir samarbeider godt og gjør en svært god jobb. 
Dette er etter vår mening i stor grad takket være DSG-kassen, som i bruk kanskje er verdens beste girkasse. 
Men i og med at styrefølelsen rundt nullpunktet er en smule nervøs, famler vi likevel litt mellom de forskjellige kjøreprogrammene. 
Det er synd, for det er jo tross alt her man befinner seg det aller meste av tiden. 

Vi forsøker med litt fastere oppsett, uten at dette hjelper nevneverdig. 
Dette er uansett en tilvenningssak, og utgjør ikke noe problem i praksis. 
Bilen vi kjører er en firehjulstrekker, og ruten Skoda har lagt opp til oss snirkler seg gjennom et titalls 180 graders svinger oppover fjellene på Mallorca. 
I hver eneste sving vi gir litt ekstra gass slipper forhjulene et brøkdel av et sekund, før bakhjulene slår inn og bidrar. 
Dette skulle vi tro var unødvendig etter at Haldex la inn en liten forspenning i systemet, slik at bakhjulene aldri ble koblet helt ut. 
Vi akter derfor å forske litt mer på det, når bilene en gang utpå nyåret kommer til Norge. 

Eslet til suksess 

Skoda regner faktisk med at Kodiaq blir så populær at rundt 2.000 kunder kommer til å kjøpe denne i Norge i 2017. 
Nå er alle priser kun gjetning fra importøren, ettersom prisene ikke er ferdig forhandlet, men de håper på en startpris på rundt 310.000 kroner. 
Det er særdeles lavt for en så stor og fin bil. 
Da får du en 125-hesters bensinmotor, manuelt gir og tohjulsdrift. 

Velger du en 150-hesters diesel med firehjulsdrift, så lander du et sted rundt 430.000, tipper de, og da med midterste av tre utstyrsnivåer. 
Legg så til 15.000 kroner for tredje seterad, litt ekstra utstyr, og du nærmer deg 500.000. 

Da begynner det å bli mange alternative biler å velge mellom, men absolutt ingen av dem er i nærheten av å levere en like komplett pakke til samme pris. 
Og nettopp her finner vi noe av årsaken til importørens optimisme. 
Den deler vi. 

Les også: 

Tekniske data: 
