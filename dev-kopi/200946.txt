Asics Gel Fuji Runnegade 2
Dette er de desidert verste skoene i testen. 

De er veldig trange og vonde å ha på - og det er ikke fordi størrelsen er feil; dette er generelt en veldig smal og trang sko - som presser på steder der vi aldri før har kjent sko presse; som for eksempel på hælen. 

Sokken rundt skoåpningen gjør det også til en sko som er veldig vrien å ta på. 

Det verste er imidlertid ikke at de klemmer eller at de er trange å ta på - men dette er også skoene med desidert dårligst grep: 

De er rett og slett kjempeglatte - både på stein og over stubber. 

Vi har aldri sklidd rundt i skogen så til de grader som vi har gjort på løpeturer med disse skoene, og vi har endog sklidd og ramlet - og det på et ellers fullstendig uproblematisk parti med andre og bedre sko. 

Dersom du løper når det er vått og fuktig, og det kommer vann inn i skoen, er skoene særdeles ubehagelige da det oppstår svømmebassengtendenser i skoen: 

Det virker som om vannet samler seg i skoen, og det er ubehagelig. 

Konklusjon: 
Nei, nei, nei. 
Det er ingenting som er bra med disse skoene. 
Ikke bruk pengene dine på dette, du kan få veldig mye bedre sko for samme pris. 
