Test:Volkswagen Passat 1,6 TDI Business 

Traust på en positiv måte. 

Som regel er våre utlånsbiler fylt til randen av utstyr og gadgets. 
Naturlig nok føles en bil med 200.000 kroner i ekstrautstyr, som noe helt annet enn Passaten naboen ender opp med å kjøpe. 
Noen ganger er forskjellene så store at man lurer på om det er samme bilmodell man kjører. 

Bilen vi her har testet er den billigste Passaten du kan kjøre. 
Med et par unntak. 
Dieselen på 120 hester koster 349.800 kroner, mens 1,4 125 hesters TSI koster 3.000 kroner mindre. 
Vår testbil har 7-trinns automatkasse, som øker prisen med 20 000 kroner. 

I tillegg har den en såkalt transportpakke til 17.600 kroner som inkluderer svingbart tilhengerfeste, fjernbetjent parkeringsvarmer, nettingvegg og bagasjeromsnett, og Businesspakke som koster 9.100 kroner. 
Den inkluderer navigasjon på telefonen, to USB-kontakter og ryggekamera på 6,5-tommers skjerm. 

Plutselig har prisen tangert 400.000 likevel. 
Mange trenger ikke dette utstyret. 
Til gjengjeld er de fleste glade for standardutstyr som Front Assist, City nødbrems og andre systemer. 
XDS differensialbrems som sikrer bedre fremkommelighet er også standard. 

Gjennomtenkt 

Det er lett å gå amok på utstyrslista som nybilkjøper, men faktum er at denne businessmodellen har alt du trenger. 
Interiøret er superstramt. 
Noen vil kalle det elegant, andre et gjesp. 

Det man ikke kommer unna er at alt er veldig gjennomtenkt og romslig og dekker de fleste behov bedre enn konkurrentene. 
Ergo Comfort-stolen på førersiden i stoff har rikelig med tilt- og høydejustering, samt uttrekkbar setepute og elektrisk korsryggjustering. 
Du har alle forutsetninger for å finne bra sittestilling. 

Rattet lar seg trekke akkurat nok ut, men det må være bittert for VW at de gikk for dette multifunksjonsrattet fremfor de man finner hos konsernfetter Skoda. 
Sistnevnte er nemlig langt mer logisk oppbygget. 
Personlig liker jeg ikke trenden med fartsholderen på rattet fremfor hendel bak rattet. 
Irriterende for de som ikke bruker funksjonen. 

Baksetepassasjerene er også tilgodesett med svært god plass og de har sin egen klimasone. 
Bagasjerommet er enormt selv om Skoda-eiere vil savne flere gode kroker å henge plastposer i og praktiske plassbegrensere man fester med borelås i gulvet. 

Liten skjerm 

Volkswagen-konsernet har verdens enkleste infotainment-system å betjene. 
Paradoksalt nok er knappesystemene ved siden av skjermen som den deler med Skoda, raskere i bruk enn Audis hjul i midtkonsollen. 
Med MirrorLink som speiler mobiltelefonen din på skjermen, er systemet komplett. 

Det største problemet med 6,5-tommeren er i grunn utseendet. 
De store dashbordet hadde sett bedre ut med større skjerm. 
I daglig bruk er den helt ok. 

Overrasker positivt 

Passat er nesten tilbake der de startet. 
Tipp-tipp-tipp-tippoldefaren ble levert med så lite som 1,3 liter bensin og 1,5 liter diesel. 
Nå er minstemann 1,4 bensin og 1,6 diesel, riktignok med dobbel effekt og vel så det. 

Utrolig nok er 120 hester mer enn nok til de fleste i den store bilen. 
Hvertfall i kombinasjon med 7-trinns DSG. 
Her er det nok trinn å velge mellom for å treffe riktig moment når du trår på, samtidig som den er brennkvikk til å gire opp til høyere gir for å spare diesel når du går av gassen igjen. 

Da blir resultatet kvikt og gjerrig. 
Det er ingen problem å kjøre denne under halvliteren på mila på blandet kjøring. 

Dens eneste egentlige svakhet er kvikke akselerasjoner, og aller helst fra start. 
Enten har du valget mellom at den blir litt treig men behagelig, eller litt kjappere i rykk og napp. 
Effektoverføringen er med andre ord ikke ideell, men kan fort ende med litt hjulspinn og hopping på hjula. 

Forbikjøringer er heller ikke favoritt-disiplinen. 
Da er det greit med noe mer krefter. 

Flatt 

Bilen er komfortabelt satt opp og utstyrt med mye gummi på 17-tommere. 
Sammen med tilsynelatende stramme stabilisatorstag, gir det en trygg og myk opplevelse uten mye krengning, selv i hard kurvtaking. 
Ikke spesielt spennende, men det harmonerer bra med motoreffekten. 

Vi savner 

Vårt råd er å koste på dynamisk lysassistent. 
Litt merkelig at dette ikke er standard på en bil med så mye aktiv sikkerhet innebygget som standard. 
