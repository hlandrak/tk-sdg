Anmeldelse:Benny Borg måtte bli 70 før han gir ut sitt beste album 

«Den største reisen» er første på 23 år. 

ALBUM: 
Søndag feiret Benny Borg 50 år som artist med en forestilling på Chat Noir i Oslo og i dag følger han opp med å utgi det som må være hans beste album. 
Det er 23 år siden hans forrige. 

I november fylte han 70 år. 

«Morgan Kane» 
Noen av låtene hans vil leve lenger enn materialet på dette albumet, han er tross alt mannen bak «Balladen om Morgan Kane», «En spennende dag for Josefine», «Den store dagen» og «I Love Norwegian Country» (ja, Bjøros «kjenningsmelodi» er signert Benny fra Göteborg). 

Men - «Den største reisen» er også han største reise kvalitetsmessig. 

Cash 
Jeg har ventet på at noen her i Norge skulle gjøre noe a la det Rick Rubin gjorde med Johnny Cash da han spilte inn «American Recordings» i 1994. 
Det ble en hel serie med plater og ga Cash et kraftig oppsving i karrieren. 

Jeg har trodd at Lillebjørn Nilsen en dag skulle «gjøre en Rubin», men det ble altså Benny Borg - som interessant nok har gestaltet Johhny Cash i en lang rekke forestillinger. 
Det samme har han gjort med Elvis Presley og Cornelis Vreeswijck. 

Groven og Sunde Rubins plater med Cash var enda mer nedstrippet, og Borgs album er av det mer trauste slaget. 
Jeg mener, det blir ikke så mye mer traust enn Sigmund Grovens munnspill - uansett hvor bra det måtte låte. 
Men det funker som bare det. 

Veteraner som Øystein Sunde og Steinar Ofsdal bidrar på gitar på blikkføyte, mens Rune Berg, gitarist, munnspiller - og produsent sammen med Åge Reite - har latt sin gamle gruppe Number Seven Deli besørge grunnkompet. 

De to produsentene har ikke forsøkt å presse et hipt lydbilde på Borg, men har heller tilpasset seg hans viseunivers. 
Dette er gjort på Borgs premisser. 

Til kona 
Og all ære til produsentene, men dette er altså først og fremst Benny Borgs plate. 
Han har skrevet alle melodier og ti av tolv tekster. 
De to andre er signert Herman Wildenvey («Stjernen vår jord») og Margaret Skjelbred (varme «Bønn»). 

Sangene er blant de mest personlige han har skrevet. 
I en særklasse står «Jeg trodde ikke det kunne skje» og «God morgen, min kjære» - enkle, men hjerteskjærende sanger som gjør et mektig inntrykk, skrevet til hans avdøde kone Liv Jacobsen. 

Dette er Borgs «Hurt» (Cash sin fantastiske versjon av Trent Reznors låt), sunget med ektefølt innlevelse. 
Det er Borgs måte å skrive seg ut av sorgen på. 

Lindblom og Piaf 
To andre kvinner får også oppmerksomhet av Borg. 
Anita Lindblom får en hilsen bygd over hiten «Sånt är livet» (her som countrylåt!). 
Hadde de en «fling»? 

Borg serverer også en egen versjon av en nesten 40 år gamle kjærlighetserklæring til Edit Piaf, «Edith Gassion», som blant andre Anita Skorgan har spilt inn. 

Dizzie Tunes Benny Borg har vært der hele tida, men vi har kanskje ikke brydd oss så mye om ham. 
Han har gjort sine ting, liksom. 
Ikke minst hadde han omlag 20 humoristiske år sammen med Dizzie Tunes fra 1974. 

Her leverer han et album som kunne vært et imponerende musikalsk testamente, men som rett og slett ikke bør bli hans siste. 

Som seriøs artist har han nok ikke vært bedre. 
