TEST:Fitbit Surge 

Fitbit Surge er en god venn å ha med seg på trening, men svikter litt ellers i hverdagen. 

Dinside har de siste ukene testet flere ulike aktivitetsarmbånd, og tiden er nå moden for å avsi dommen for Fitbit Surge. 

Vi har allerede testet lillebroren, Fitbit Charge HR, som av flere grunner falt i smak blant testpanelet. 

Trening eller aktivitet? 

Det er viktig for oss å presisere at vi har testet Fitbit Surge som et aktivitetsarmbånd, på lik linje som de andre båndene vi har testet. 
Skal man kunne utnytte alle funksjonene i appen, må kan kunne bruke det hele dagen slik man gjør med aktivitetsbånd. 

Hovedforskjellen fra de andre armbåndene vi har testet, er at begge fra Fitbit har kontinuerlig pulsmåling. 
Det vil si at du til en hver tid kan følge med på pulsen via aktivitetsarmbåndet. 
Fitbit Surge har også GPS-tracking, som er noe av grunnen til at armbåndet koster tusenlappen mer enn Fitbit Charge HR. 

Kontinuerlig pulsmåling gir Fitbit en klar fordel når det kommer til trening. 
Du er helt fristilt fra appen og får all informasjonen du trenger via den store og oversiktlige skjermen. 
Ved hjelp av noen få klikk på touch-skjermen og knappene på siden av båndet, får du lett tilgang til å registrere ulike aktiviteter. 
Etter at testen ble gjennomført, har Fitbit oppdatert med en egen Smart Track-funksjon, som gjør at du slipper å registrere aktiviteter manuelt. 
Klokka skal nå gjøre dette automatisk. 

Her kan du enkelt registrere hvilken aktivitet du driver med mens du trener - og det liker vi veldig godt. 
Samtidig klarer vi ikke å la være og lure på hvorfor vi skal bruke denne i stedet for den vanlige pulsklokka vår, som er optimalisert kun for trening. 
Når vi sammenligner med mer avanserte pulsklokker under trening, får vi inntrykk av at pulsen Fitbit Surge viser ikke er nøyaktig nok. 

Fitbit Surge er først og fremst en treningsklokke, og ikke et rent aktivitetsarmbånd, men vi tror mange nok likevel vil velge å bruke det som sistnevnte. 
Og det mener vi byr på visse utfordringer. 

Den er altfor stor og klumpete 

Uansett hvor mye vi skulle ønske at dette var den perfekte kombinasjonen mellom et aktivitetarmbånd og en pulsklokke, kommer vi ikke bort fra det faktum at Fitbit Surge er altfor stor til å være et aktivitetsarmbånd. 

For flere av testpersonene har den vært veldig ubehagelig å ha på. 
I noen tilfeller i såpass stor grad at vi ikke har klart å ha den på gjennom en hel dag. 
Det er selvfølgelig et problem for et armbånd som skal registrere alt du gjør i løpet av en hel dag, og som i tillegg skal overvåke søvnen din. 
Klokka er såpass stor og tykk at det er slitsomt å sove med den på. 

Størrelsen viste seg også å være en stor utfordring når det kommer til å av- og påkledning. 
Den henger seg veldig fort opp i tykke jakker og andre plagg man tar av på. 
For oss er det viktig at et aktivitetsarmbånd er så lite merkbart som mulig - og her svikter Fitbit Surge totalt. 
I flere tilfeller var vi nødt til å ta av klokka, for så å ta den på igjen etter påkledningen. 
Det er rett og slett for tungvint. 

Praktisk med varsling 

Har du lagt fra deg mobilen, men har klokka på armen, vil den varsle deg dersom noen ringer eller sender deg en melding - noe som vi absolutt ser på som et stort pluss. 

I tillegg har den, i motsetning til mange andre aktivitetsarmbånd, klokke på den store skjermen. 
Skal vi først ha et armbånd på armen 24 timer i døgnet, så vil vi at den i det minste skal kunne vise oss hva klokka er. 

Låsesystemet på remmen fungerer også veldig bra - det er enkelt å feste og låsen sitter godt. 

Når det kommer til appen, gjorde vi en vurdering av denne da vi testet Fitbit Charge HR. 
Kort oppsummert mener vi blant annet at Fitbit har en fin og brukervennlig app, som gjør det enkelt å få oversikt over din daglige aktivitet. 
Den er enkel å komme i gang med og gir det meste vi trenger av informasjon. 

Vi skulle imidlertig ønske at appen var bittelitt smartere og ga oss forbedringstips. 
Også respons som Fitbit-vennene dine gir deg i appen burde bli sendt videre som et varsel til armbåndet, som når «kompis Kåre» sender deg en oppmuntrende «heia - stå på!». 

Solid vekking 

Vi har vært helt klare på at vi mener vibrasjonsvekking er en av aktivitetsbåndenes klare styrker. 
Fitbit Surge leverer også på dette området. 
Vibreringen er kraftig og den vekker deg umiddelbart. 
Det er også enkelt å stille inn vekkingen i appen. 

Batteritiden er også bra og ligger etter vår erfaring på rundt en uke. 

Rent estetisk er vi ikke overbegeistret for treningsklokka. 
Som vi har nevnt er den stor og klumpete, og for fremtredende til at vi ønsker å ha den på armen i alle sammenhenger. 
Det kan fort se ut som om vi har glemt å ta av pulsklokka etter trening. 

På lik linje med sin lillebror, fikk vi raskt inntrykk av at Surge teller flere skritt enn det som faktisk er reelt - dette til tross for at vi har stilt inn appen på «non-dominant hand». 
Alt tyder på at den er såpass positiv, at det kan få betydning for din egen helse hvis du stoler blindt på klokka og tror du faktisk har gått de 10.000 skrittene du skal. 

Om en skritteller viser riktig mengde skritt, kan nok diskuteres, men gir uansett en god indikasjon på antall skritt. 
Sammenlignet med skritteller viste Fitbit Surge langt flere skritt i løpet av en dag. 

Konklusjon 

Hovedproblemet med Fitbit Surge-armbåndet er at den havner mellom to stoler - det er ikke et fantastisk aktivitetsarmbånd på grunn av størrelsen, ei heller er det en fantastisk pulsklokke til trening. 
Til trening foretrekker vi en klokke med pulsbelte som gir en mer nøyaktig puls. 

Som treningspartner fungerer Fitbit Surge greit nok, men på grunn av problemene over, kan vi når vi vurderer den som et aktivitetsarmbånd ikke gi mer enn en firer på terningen. 

Skal du kjøpe et aktivitetsarmbånd og er fornøyd med egenskapene du får av et slikt armbånd, anbefaler vi heller at du går for Fitbit Charge HR. 
Rett og slett fordi den en mye mer behagelig å ha på. 
Hvis ikke vil du mest sannsynlig slutte å bruke det ganske fort. 

Er du ute etter en mer avansert pulsklokke, anbefaler vi TomTom Multi-Sport Cardio. 
Dette er en klokke med innebygd pulsmåler som gir deg mer omfattende funksjoner relatert til treningsøkter. 
Polar M400 er også et godt alterantiv, men denne har kun pulsmåling via belte. 

Det er ikke et billig armbånd det er snakk om, og et aktivitetsarmbånd i skuffen er verken økonomisk eller nyttig. 

Fitbit Surge 
