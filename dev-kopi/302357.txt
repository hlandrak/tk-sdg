Neddempet Carola treffer ikke helt julestemningen
Men du treffer henne på turné om noen uker. 

ALBUM: 
Dette er den svenske vokalisten Carolas sjuende julealbum siden hun tok spranget som en «främling» inn i den nordiske popbransjen under Melodi Grand Prix i München i 1983. 

Det første det 17-årige stjerneskuddet gjorde, var å utgi albumet «Julefrid med Carola». 
Siden kom ett hvert åttende år, pluss et på engelsk i 2009. 
Man kan altså trygt si at julesang er noe av en spesialdistanse for Carola, og du må nesten til Jussi Björling for å høre «O helga natt» sunget med større kraft og innlevelse. 

Denne plata er produsert av Peter Nordahl, orkestrert med piano og dobbel strykekvartett. 
Nordahl skal ha ros for akkordene han bruker i kjente sanger som «Det är en ros utsprungen», «Stilla natt» og «Nu tändas tusen juleljus». 
Mindre begeistret er jeg for de patosfylte formuleringene på nyskrevne sanger av Ulla-Carin Nyquist, med tekster som dette: 

«Julen den kommer åter med all vår längtan att få dela den med venner i en gemenskap utan grensar med alt det vakra och enkla som vi ønsker.» 

Carola gjør så godt hun kan og holder kledelig tilbake mens hun tolker klisjeer som dette i relativt pregløse og triste melodier - uten noen påfallende julestemning. 
Vi savner grantrær, glede og dombjeller. 
Vel, juledronning er Carola uansett. 
En omfattende turne i Norge og Sverige står for juledøren. 
