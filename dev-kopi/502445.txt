Lettlest om raude-Rosa
Biografien om Rosa Luxemburg er eit innlegg i debatten om venstresidas ideologiske kurs. 

Hundre år er gått sidan dei tyske sosialistane Rosa Luxemburg og Karl Liebknecht vart drepne av soldatar frå eit høgreorientert frikorps i Berlin. 

Dermed vart det sett ein stoppar for forsøket på å gjera revolusjon i Tyskland i kaoset etter nederlaget i første verdskrig. 

Moderate sosialdemokratar la i staden grunnen for ein tysk parlamentarisk republikk, men det tyske demokratiet levde berre i 14 år før Hitler tok over. 

Kva hadde skjedd om revolusjonen hadde vunne i Tyskland den gongen? 

Det får me naturlegvis aldri svar på, men i ein ny biografi om Rosa Luxemburg stiller Ellen Engelstad og Mímir Kristjánsson spørsmålet om verda då hadde unngått både Hitler og Stalin. 

Dei siterer Arbeidarparti-kjempa Martin Tranmæl på at dersom den russiske og den tyske revolusjonen kunne møtt kvarandre, «ville mye ha sett annerledes ut i verden». 
Det er det naturlegvis vanskeleg å seia seg usamd i, men spørsmålet er og blir hypotetisk. 

Som revolusjonær martyr har Luxemburg fått eit godt ettermæle – ikkje minst fordi ho var ein tidleg, skarp og sannspådd kritikar av Lenins autoritære og toppstyrte partimodell. 

«Uten alminnelige valg, uinnskrenket trykke- og møtefrihet og fri meningsbrytning, dør livet i enhver offentlig institusjon bort. 
Det blir et skinnliv der byråkratiet til slutt er det eneste aktive element.» 

For Luxemburg var sosialismen eit samfunnssystem som skulle byggjast nedanfrå, gjennom aktiv folkeleg deltaking og med full demokratisk fridom. 

Det er eit synspunkt det er lett å sympatisera med, men forfattarane gjer nok rett i å minna om at Luxemburg i nederlaget «slapp unna en del av de vanskelige valgene som har ødelagt ettermælet til så mange sosialister som faktisk vant fram og fikk makta i sine land». 

Og dei kunne med fordel stilt fleire kritiske spørsmål ved at Luxemburg til slutt, rett nok med store motførestillingar, stilte seg bak det revolusjonære forsøket på å kortslutta det gryande tyske parlamentariske demokratiet. 

Rosa Luxemburg var jøde, kvinne og funksjonshemma, fødd i den polske delen av det russiske imperiet i 1871. 

Med slike handikap må ho ha hatt uvanleg gode evner, sjølvtillit og kampvilje for å spela den sentrale rolla i tysk og internasjonal arbeidarrørsle som ho gjorde. 

Den kortfatta biografien går langt i å idealisera Luxemburg, sjølv om me også får innblikk i eit ganske turbulent privatliv. 
Det var ikkje så lett å skilja sex og politikk den gongen heller. 

For det tyske revansjistiske høgre, som etter kvart gleid over i nazismen, var Rosa Luxemburg den perfekte skurken i «dolkestøytslegenden». 
Det er myten om at Tyskland ikkje tapte krigen på slagmarka, men vart svike av «jødebolsjevikane». 

Forfattarane ser ei linje fram til våre dagars konspirasjonsteoriar om «kulturmarxistar», som har inspirert blant andre Anders Behring Breivik. 

Det er ikkje den einaste staden der Engelstad og Kristjánsson dreg parallellar til dagens politikk. 

I det heile må biografien om Rosa Luxemburg lesast som eit forsøk på å synleggjera ein tredje tradisjon på den internasjonale venstresida, mellom «Stalins diktatur og Vest-Europas vasne sosialdemokratier». 

Ikkje alle spørsmål Luxemburg engasjerte seg i, er like relevante i dag. 

Debatten om det nasjonale spørsmålet står derimot framleis på dagsordenen, og her var Luxemburg ytterleggåande internasjonalist, til dei grader at ho tok skarp avstand frå at Norge reiv seg laus frå Sverige i 1905. 

Analysen hennar av ein kapitalisme som må leggja under seg stadig fleire samfunnsområde for å ekspandera, er heller neppe utgått på dato. 
