Turnéstart med Karpe Diem
Rapduoen startet sin omfattende norgesturné i Drammen. 
P3 anmeldte kalaset låt for låt. 

Karpe Diem kom tilbake med et smell i høst med et trippelsingleslipp. 
Duoen viste nok en gang at de besitter både musikalsk og politisk sprengkraft, og nå legger de ut på en omfattende Norgesturné. 
Første stopp var Drammen, og gutta skuffet ikke. 

P3 anmeldte konserten låt for låt. 

1. 
Gunerious 

Karpe starter showet med en ny låt. 
Sprekt valg. 
Lover godt, og drammensbanden er begeistret og beruset. 
Både på øl og Karpe. 

2. 
Jens 

Fet låt, fett lysshow og høy allsang-/ropingfaktor. 
God stemning med gitarbreak og blytung bass. 

3. 
Vestkantsvartinga 

Eksepsjonelt god stemning og henda i været. 
Bandet spiller bra og blåser nytt liv i gamle slagere. 
Synd lyden er unødvendig ullen. 
Satser på det går seg til! 

4. 
Hus/hotell/slott brenner 

Den ferske singlen har rukket å feste seg hos Karpe-fansen, men er noen gode hakk svakere en trippelbomben fra i høst. 
Greit gjennomført, men ikke helt blink. 

5. 
Krølla 50-lapp y'all 

En liten karamell av en låt fra "Fire vegger"-plata. 
Deilig nesten gangsta, tunge synther og bra dynamikk mellom vers og refreng. 

6. 
Hvite menn som pusher 50 

Deilig trommejobb på refrenget, og passelig katatonisk avleverte linjer fra Magdi. 
Savner den blonde parykken, men det får være. 

7. 
Påfugl 

Klassisk Karpe med velskrevne vers og catchy allsangrefreng. 
Utrolig digg å se en duo som er så samkjørte og utfyller hverandre så godt live som Karpe. 

8. 
Spis din syvende sans 

Chirag leverer første vers omkranset av publikum, før han inviterer en lyslugget fan opp for å synge med. 
Et rørende øyeblikk mellom Karpe og fansen. 
Nummeret før leirskolestemning. 

9. 
Eau de cologne, Eau de Toilette 

Litt for slentrende og slapt. 
Det virker litt pussig å gire ned i tempo og energinivå nå. 
To rolige låter på rad tar lufta litt ut av ballongen. 

10. 
Toyota'n til Magdi 

Der var vi i gang igjen, ja! 
Den enkle, men hardtslående basslinja er som lim, og refrenget denger akkurat så hardt som man håper det skal. 
Unektelig ganske absurd å stå i et rom fullt av mennesker som synger at de drikker mensen. 

11. 
Au pair 

Svakeste låta fra høstens slipp, spør du meg. 
Men den funker absolutt live. 
Blir stadig mer imponert over autoriteten gutta utstråler fra scenekanten. 
De kunne rappet en busstabell, og det ville fortsatt føles som noe viktig. 

12. 
Byduer i dur 

Mister dessverre noen fine nyanser og detaljer sammenlignet med albumversjonen. 
Dynamikken blir litt flat på en ellers brillefin låt. 
Reddes litt av improvisert raveparty mot slutten. 

13. 
Stjerner 

Nok en gammel favoritt. 
Magdi skinner virkelig som tekstforfatter, og ikke minst formidler, på denne. 
Ekstra gitarsolopoeng! 

14. 
Attitudeproblem 

Tungt, hardt og bananer på storskjerm bak scenen. 
Kan man ønske noe mer? 

15. 
Ruter 

Union scene er ikke svær, men stadionfølelsen dukker opp under denne låta. 
Pumpebass og god stemning. 

16. 
Her 

Alt det gode har en ende, og denne konserten nærmer seg sin. 
Det er alltid deilig å se artister som tilsynelatende elsker det de driver med, helt på ekte. 

17. 
Lett å være rebell i kjellerleiligheten din 

En av Karpes suverent sterkeste låter, både musikalsk og politisk. 
Vondt, godt, sterkt og umulig å være likegyldig til. 
Alvorlige frysninger på gang under Chirags kraftsalve mot Anders Anundsen, og et strålende punktum. 
