Sjarm og stemmeprakt
Fantastiske stemmer fra både lokale og internasjonale sangere fylte konsertsalen til Kilden, torsdag kveld. 

Den amerikanske singer-songwriteren Lissie hadde suksess med debutalbumet «Catching A Tiger» i 2010, og singelen «When I'm Alone» er godt kjent her i Norge. 
Dette har ført til flere konserter her til lands og denne torsdagen kom hun som solist til Kilden. 

I kveld har hun med seg singer-songwriter Signe Eide som oppvarming. 
17-åringen fra Oslo fremfører kun egenskrevne låter og viser et stort sangtalent med en særegen og kraftig stemme. 

Sammen med et jentekor fra Kristiansand og kassegitaren sin, starter Lissie konserten med låten «Wedding Bells». 
Med selvsikkerhet og god scenekarisma setter hun en god start på kvelden og publikum virker å storkose seg. 

Stemmen til Lissie er stødig som et fjell med en egenhet som passer godt til hennes noe rufsete image. 
Hun er flink til å bruke den dynamisk, og imponerer spesielt når hun trykker på i høyden. 
Hun har stålkontroll hele veien og blandingen av pop, country og vestkyst-pop er fengende og passer godt i besetningen. 

For å skape litt variasjon i settet gjør hun også noen sanger alene — blant annet singelen «Shameless» hvor hun får med seg publikum til å klappe. 
Hun røper også at det jobbes med et nytt album, og vi får høre en veldig fin ny låt ved navn «The Sun Keeps Rising». 

Selv om hun prøver så godt hun kan å gjøre konserten variert, blir lydbildet noe ensformig. 
Man merker at flere i publikum blir litt ukonsentrert til tider og at flere av låtene trenger sårt et komp. 
Denne besetningen ville nok også passet bedre på en mer intim scene enn Kilden. 

Konserten avrundes med «When I'm Alone» og «Everywhere I Go» før ekstralåtene. 
Slik endte en koselig konsert med en god artist, men som fortsatt kunne vært mye bedre. 
