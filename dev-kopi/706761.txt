Gemma Ray gjør lidelser til mørk pop
Platen er tenkt som et siste brev til bestemor. 

Gemma Ray: 
"Psychogeology" (Bronze Rat/Border) 

Gemma Ray ser vanligvis mørkt på det, og det er lett å skjønne at produsentene til Netflix-serien "Russian doll" falt for sangen "Caldera, Caldera!" fra "The Exodus Suite" (2016). 

Nå er den Berlin-bosatte sangeren fra Essex tilbake og åpner sitt åttende album med "Blossom crawls". 
Det er en lysere låt i slekt med 70-tallets Fleetwood Mac, men handler om da hun fikk panikkangst i baksetet på en taxi. 
Hvor mange skriver sanger som slike ting? 

For Ray handler det om å ta sine vonde stunder og gjøre dem til noe hun kan ha glede av å jobbe med, og som kanskje kan være til hjelp for andre. 

"Death tapes" er heller ingen lysfontene; mer i nabolaget til Nick Cave og gjengen hans. 
Roy Orbison-aktige "In colour" er et høydepunkt. 

Ray kaller dette sitt mest selvbiografiske album, skrevet som et siste brev til en bestemor hun fryktet lå for døden. 
Det finnes flotte kutt her, men også partier der oppmerksomheten begynner å vandre vekk fra musikken. 

Beste spor: 
"Blossom crawls", "In colour", "Summer comes". 
