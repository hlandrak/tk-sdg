Ikke legendarisk
John Legend ble kjent for de fleste gjennom låten «All Of Me». 
Utallige brudepar har brukt denne hengivende kjærlighetslåten på sin store dag, men denne gangen går John Legend ut av komfortsonen og tar opp politiske temaer. 
“They say sing what you know, but I’ve sung what they want,” synger han til lyden av gospel-orgel på første låt «I Know Better». 

«Penthouse Floor» er et stikk til den nyvalgte presidenten og sosialpolitikken. 
Likevel er det fortsatt kjærlighetslåter som preger store deler av albumet. 

Overraskende nok er det låten «What You Do to Me» som er albumets høydepunkt. 
Mørkt, dystert og storslått med tunge bass- og hissige stryke-samples går Legend til et lydbilde som man heller assosierer med The Weeknd. 

Men det tar ikke lang tid før Legend er tilbake til sin voksne pop-sound. 
«Right By You (for Luna)» høres ut som en Sting-låt som har fått et mer jazzet akkompagnement. 

Legend har utvilsomt en vakker stemme, og i løpet av albumet får vi servert en god dose med nydelige vokallinjer. 
Akkompagnementet er variert både i arrangement, produksjon og instrumentvalg – det virker som om Legend fortsatt ikke har funnet sin egen sound. 
