Om arkitektoniske skjønnheter og et udyr på Høyden
Dette er et interessant historisk riss over 34 fredede bygg som universitetet forvalter. 

Det begynner å bli en del universiteter her til lands, men bare ett av dem ligger midt i en bykjerne, og det er selvsagt Universitetet i Bergen. 

I «Byuniversitetet i Bergen. 
Freda og i full vigør» dokumenterer Eva Røyrane i tekst, og Thomas Vindal Christensen i bilder, 34 bygg som er blitt fredet. 

Boken gir en fin oversikt over hvilke bygg det dreier seg om, hva de har vært brukt til før universitetet kom, og hvilke bygg universitetet selv har reist. 

Det blir dokumentert at universitetet har «krøpet» ned fra Høyden de siste årene, og forvandlet andre bygg i byen til universitetsbygg. 
Vi har med et ekspanderende byuniversitetet å gjøre. 

«Moderbygget» for det bergenske universitet er Bergen museum. 
Røyrane forteller at byens mest driftige og velsituerte menn som Ole Bull, Lyder Sagen og Jacob Neumann var blant dem som var engasjerte i museumsplanene på 1800-tallet. 

Åpningen av den internasjonale fiskeriutstillingen i 1865 markerer startskuddet for det som skulle bli et universitet. 
I 1946 ble Bergen universitetsby, og Røyrane og Christensen dokumenterer hvordan universitetet gradvis vokste frem rundt sitt moderbygg på Nygårdshøyden. 

De 34 bygningene som blir skildret i tekst og bilder, representerer ulike arkitektoniske epoker. 

Noen bygninger er blitt kjøpt av universitetet, mens andre er blitt bygget av universitetet selv. 
Alt i alt lykkes boken godt med å formidle hvordan universitetet vever seg inn i den eksisterende bygningsmassen. 

Stort sett får man inntrykk av at universitetet har samarbeidet godt med Bergen kommune om oppkjøp av privat eiendom. 

Men da universitetet begynte å realisere sine egne byggeplaner, ser det mindre idyllisk ut. 

Røyrane sveiper innom historikken rundt det arkitektonisk beryktede Realfagbygget, hvor 15 villaer ble revet for å få plass til mastodonten. 

Da fremstår universitetet som en mer brutal annekteringsmakt. 

Realfagbygget var opprinnelig planlagt som ni like småblokker. 
Arkitekt Harald Ramm Østgård gjorde om på planene og tegnet i stedet det kontroversielle bygget, som nå er fredet. 

I boken fortelles det generelt for lite om arkitektene bak bygningene. 
Spesielt Egill Reimers, arkitekten bak blant annet Geofysisk institutt, hadde fortjent et lite miniportrett. 

Eva Røyranes tekster følger omtrent samme mønster fra bygg til bygg. 
Først gir hun et kort historisk riss av de ulike bygningene, deretter beskriver hun eksteriør og interiør, og hvilke arkitektoniske særtrekk bygningene eventuelt byr på. 

Beskrivelsene blir etter hvert noe oppramsende, muligens fordi boken er skrevet på oppdrag fra universitetet, som kanskje har ønsket den litt tørre, leksikalske stilen. 

Det rike billedmaterialet har noe av det samme statiske preget som Røyranes beskrivelser. 

Fotografiene presenterer hver bygning omtrent på samme måte, først ser vi bygget utenfra, deretter dokumenteres interiør av ymse slag. 

Det er mange bilder av trappeoppsatser, vinduer og dører, i stort sett folketomme rom. 
Den standardiserte presentasjonsformen gir boken et katalogliknende preg, og skaper et helhetsinntrykk av at boken hovedsakelig er ment som oppslagsverk over fredede universitetsbygg. 

Eva Røyrane er tidligere journalist i Bergens Tidende. 
