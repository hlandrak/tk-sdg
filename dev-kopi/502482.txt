Feelgood som funker
Allerede tidlig i første akt begynner jeg å få flere grå hår, skriver BTs anmelder. 

Det skjer omtrent rett etter at vi har vært med på en liten episode fra Nygårdshøyden i 1976. 
Det er absolutt en morsom scene. 

Paranoide studenter roter det til for seg med dekknavn. 
Da har vi også møtt 1970-tallets myke mann som entusiastisk forteller oss at kvinnekampen er viktig – for det har Gudrun sagt. 
Stereotypier og klisjeer. 
Men morsomt likevel. 

I forestillingen får vi små tidsbilder fra perioden 1975–1985. 
Her er det mye fint. 

Mennesker som ikke får sagt det de bør til hverandre. 
Noen sprekker til slutt, som i scenen om søstrene på Osterøy. 

Vi møter også den fulle fotballmannen som ikke har forstått hvorfor mennesket har fått én munn og to ører. 
Som vi alle vet: 
Det er fordi vi skal lytte dobbelt så mye som vi prater. 
Også på togstrekket mellom Myrdal og Voss. 

Et annet sted får vi vite at meningen med alt er at ungdommen enten skal bli værende eller flytte hjem igjen. 

Konflikten mellom sentrum-periferi er klart til stede. 
For all sin kos og mimring til tross, dette er et politisk stykke. 
«Heim 2» byr oss på en aften der minnene strømmer på, slik at vi skal huske hvem vi er. 

Scenografien tar oss rett inn i tidsepoken. 
Scenen er rammet inn i teakfargede vegger. 
Musikerne fra Voksne Herrers Orkester er plassert på hver side. 

En stor skjerm med avrundede hjørner på bakveggen tar oss inn i det brune, tunge fjernsynsapparatet. 
Kostymene er upåklagelig tidsriktige, her er akkurat den genseren fra Benetton ønsket jeg meg. 

Noen øyeblikk er bedre enn andre. 
Herlig er scenen der salen gjøres om til elever i ungdomsskolen. 
Så skal vi lytte til det bitre trafikkofferet som sitter i rullestol. 
Akkurat da skapes et øyeblikk av magi. 

Noen dramaturgiske tråder nøstes også ut: 
Underveis blir vi kjent med Kristina og Pål som stifter familie. 
Drømmen om å bygge hus skal realiseres gjennom jobb på oljeplattformen Alexander Kielland. 
Slik går det som kjent ikke. 

Det veksles mellom alvorspregede scener til mer karikerte parodier. 
Noen ganger er skiftet litt for brått. 

Aller siste scene, som foregår på en kinarestaurant, virker rett og slett malplassert og overoppspilt etter det sorgfulle møtet mellom Pål og Kristina i Nordnesparken. 

Stort sett er det god flyt mellom scenene og godt samspill mellom skuespillerne. 
Når de synger, skapes den gode stemningen, selv om vokalen av og til forsvinner litt i lydbildet. 

Og jeg har det fint, ja, riktig så trivelig på denne forestillingen. 
Det er som å ha havnet midt inn i gode gamle Odd Grythes fjernsynsprogram «Husker du». 

Bare at nå synges mine gamle, engelskspråklige poplåter i stedet for «Husker du den gang i måneskinn». 
Det er min generasjon som skal mimre nå. 

Forestillingen «Heim 2» har sin misjon. 
Gjennom all mimringen er det som om en eksisterende vestlandsidentitet forsterkes, videreutvikles og bygges. 

Som for å forberede oss på kommende fylkessammenslåinger og kamper mot Oslo-gryten og alt annet vi må gjøre oss klar for. 

Det skal gjøres med en liten dose latter, en liten dose gråt, en liten dose lengsel og en liten tøtsj av sinne. 

Men ikke for mye. 
Ikke for provoserende. 
For dette er feelgood og infotainment som funker. 
