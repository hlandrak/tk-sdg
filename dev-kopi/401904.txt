Black Monday:Lett og underholdende om grådighet, list og kokain | 
Anmeldt av Asbjørn Slettemark 

Don Cheadle er i toppform når han kjører finanskomedien Black Monday fremover. 
Drivstoffet er grådighet, list og kokain. 

Seks år etter at The Wolf of Wall Street triumferte seg frem til fem Oscar-nominasjoner, ser ikke filmen spesielt bra ut. 

Leonardo di Caprio spilte en animert versjon av seg selv. 
Det som var ment som bekmørk satire over finansbransjens begeistring for amoralitet og kokain på 80-tallet, endte – som slike filmer så ofte gjør – som en brautende hyllest til snøstorm og sexkjøp. 
Fort gjort når gutta jazzer. 

Grådighet, list og kokain 

I utgangspunktet spiller Black Monday på de samme strengene. 
Første sesong lover at vi skal følge Monroe & co. et kalenderår før børskrakket i oktober 1987, og serien har ikke engang forlatt stasjonen før brukerdoser med kokain klaskes i bordet, pistoler sjongleres, prostituerte betales og aksjemarkeder lures. 

Året er 1986, og Don Cheadle spiller Maurice Monroe, en megler som forsøker å lure Lehman Brothers trill rundt med en miks av grådighet, list, kokain og den unge protesjeen Blair Pfaff. 

Glem aldri Don Cheadle i Boogie Nights, han er knallgod på komedieroller 

I motsetning til The Wolf of Wall Street forsøker ikke Black Monday å skjule at det er en komedie, stappfull av smarte referanser til Wall Street og Working Girl. 

Don Cheadle er knallgod på komedieroller – glem aldri rollen hans som cowboy og hi-fi-selger Buck Swope i Boogie Nights – og er alene grunn nok til å se på Black Monday. 

Ikke bare har han mange av, unnskyld det ufrivillige ordspillet, de beste linjene. 
I løpet av de første episodene får han også brettet ut alt Monroe har å by på: kjappe utskjellinger, dyp menneskelig empati og en fininnstilt nese for lukrative forretninger. 
Og kokain da, selvsagt. 

Regina Hall er også god som Dawn, den eneste kvinnelige kollegaen, mens Andrew Rannels, kjent fra blant annet Girls-serien, er herlig outrert og blåøyd som unggutten Blair Pfaff. 

Disse finjusterte komikerne og den avslappede holdningen til både finansfilmsjangeren og tiden den handler om, gjør Black Monday lettbent og underholdende. 
Serien har slik sett mye til felles med Blow, Johnny Depps litt undervurderte fortelling om narkosmugleren George Jung. 

Gir seeren aha-opplevelser 

Black Monday mister dessverre litt fyr når den går for langt inn i farsesjangeren, som i en forhandlingssituasjon hvor Monroe og Dawn danser rundt hverandre i noe som virker som timevis. 

Heldigvis er episodene bare på rundt halvtimen, så irritasjonen varer ikke lenge. 
De første episodene scorer også noen overraskelsespoeng ved måten de avrundes på. 
Her er aha-overraskelser som sender fingeren rett til neste episode-knappen. 

Dette gjelder spesielt for den første episoden, som noen usannsynligheter til tross, knytter de forskjellige hendelsene sammen på riktig så snedig vis. 

Selv om Black Monday erklærer at den skal forklare årsaken til krakket i 1987, sier ikke serien noe veldig dypt om disse hektiske hendelsene på 80-tallet. 
Der står heller Wall Street igjen som et dokument over 80-tallets galskap. 

Som artig komedie om en tid som er lett å karikere, er Black Monday smart, vellaget og riktig så underholdende. 
