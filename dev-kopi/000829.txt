Sunset Overdrive
Pur spillglede for gamle og nye skatere – og de som ikke skater i det hele tatt. 

Insomniac Games har vendt tilbake til røttene. 
Det California-baserte spillstudioet gjorde stor suksess på slutten av 90-tallet med Spyro-serien og senere med Ratch & Clank-spillene, og har igjen latt underholdning og moro styre utviklingsarbeidet med Sunset Overdrive. 

Selv om det fargerike utseendet kan antyde det motsatte er ikke dette et spill for de minste. 
Samtidig som spillselskapet nærmer seg sitt 20-års jubileum har også spillene blitt mer modne. 
I Sunset Overdrive kombineres fokuset på action og humor, med fundamentet til et frenetisk skytespill. 

På toppen av kransekaken ligger galskapen og estetikken som definerte deler av skatepunkkulturen på starten av 2000-tallet. 

Også spill fra denne tiden er åpenbare inspirasjonskilder, som de tørrvittige vitsene i Serious Sam (2001) og spesielt rulleskøytingen i Jet Set Radio Future (2002). 

Tanketomme forbrukermutanter truer 

For dine føtter ligger storbyen Sunset City, året er 2027 og energidrikkprodusenten FizzCo har akkurat sluppet deres nyeste produkt på markedet. 
OverCharge Delirium XT lanseres med brask og bram, hylende folkemengder stimler foran festivalscener for å være først til å smake på de edle dråpene. 

Problemet er at en alvorlig feil i produktet gjør at alle som drikker OverCharge blir til rabiate mutanter. 
Auda. 
Nå gjelder det å flykte fra byen. 

I sentrum for det hele er du, hovedpersonen, som utseendemessig kan tilpasses til å være både kvinne, mann og alt midt imellom. 
Figurskaperverktøyet oppfordrer til lek og moro, og min første spillhelt hadde både skjørt, bart, briller og afro i alle regnbuens farger. 

Sunset Overdrive er proppet full av visuelle vitser og referanser, også historien og figurene du møter på eventyret er både selvbevisste og ironiske. 
Det er som å bli utsatt for et maskingevær med one-liner-sitater, og selv om ikke alle vistene fungerer like godt, er det deilig å omgi seg med en spillverden som prøver å være morsom absolutt hele tida og ikke tar seg selv høytidelig. 

Kampsystemet ser ut til, på overflaten, å være av det useriøse slaget. 
I stedet for å fokusere på taktisk fremrykking ved å dukke ned bak beskyttende esker slik standarden er i mange spill i samme sjanger, er nøkkelen til suksess å alltid være i bevegelse rundt de muterte energidrikkforbrukerne. 

Alle kanter, rør, gelendre og høyspentledninger kan brukes til å skli, eller «grinde» for å være helt nøyaktig, og jo mer du gjør dette jo bedre. 
Alt fra parasoller og trampoliner til biler og luftekanaler kan brukes til å sprette høyt i været. 

Hele Sunset City, den åpne byen som er din lekeplass i Sunset Overdrive, er nøye designet og tilrettelegger for kontinuerlig bevegelse i høyt tempo. 

Svært snill siktefunksjon 

Akkurat dette kan være vanskelig å tilpasse seg til i starten, ettersom du selv må aktivere «grindingen» med et trykk på X-knappen på Xbox One-kontrolleren. 
Samtidig må du også sikte og skyte ned trusler og fiender i nærheten. 

Selv med en svært snill automatisk siktefunksjon, litt for snill til tider, er det en frenetisk opplevelse som tar tid å mestre. 

Et kreativt og sammensatt våpenarsenal, med mange muligheter for å tilpasse og endre utgangspunktet, som er vanlig i spill fra Insomniac Games, gjør også at spillet ikke faller for de vanlige konvensjonene i åpne actionspill. 

Selv om teddybjørn-med-dynamitt-kasteren egentlig er en helt vanlig granatkaster og syresprederen er en helt vanlig felle, er den samlede pakken både original og underholdende. 

Også hovedpersonen får en rekke oppgraderinger, eller «Amps» som det passende nok heter i Sunset Overdrive, ved å fullføre utfordringer hvor horder av mutanter må overvinnes. 

Mens hovedhistorien er over på rundt femten timer, og står godt for seg selv med alle sine forsøk på humor og sine mange referanser, kombineres alle spillets brikker best i flerspillerkampene. 
Her slåss spillere på lag sammen mot mutantene. 

Oppdragene varierer mellom samarbeid og intern konkurranse på laget, og når et oppdrag er over kastes alle spillere inn i et hurtig løp til neste startpunkt i den åpne spillverdenen. 
Første mann frem får en ekstra premie, og da gjelder det å både «grinde» og ta i bruk alle triks. 

Reptetitive oppdrag 

Sunset Overdrive er en helt ny vei for Insomniac Games, og er et svært velkomment og vellykket eksperiment for det erfarne studioet. 
Samtidig inneholder spillet alt hva som er å vente fra gjengen som har skapt Ratchet & Clank. 

Det er også en lykkepille i konsentrert form, som litt for fort blir for mye av det gode (med mindre du allerede har drukket fire bokser energidrikk selv). 

Oppdragene er overraskende ensformige og spillet sender deg for ofte på hente-og-bringe-turer rundt omkring i Sunset City. 

Men har du savnet Tony Hawk-spillene med triksing på rullebrett mens tøff punkmusikk dundret ut av tv-en, og legger til moderne referanser og et actionfylt kampsystem, er det mange timer moro å hente i Sunset Overdrive. 

Hvilket Xbox One-spill er din favoritt? 
Del dine synspunkter i kommentarfeltet. 

«Sunset Overdrive» kommer til Xbox One-konsollen i Norge den 31. oktober. 
