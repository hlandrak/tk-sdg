Disney Infinity
God underholdning for de små, lommeboktortur for de voksne. 

I snart ett hundre år har underholdningskonsernet Disney skapt magiske øyeblikk, fantasifulle figurer og morsomme historier – både i tegneserie blad, på TV og på filmlerretet. 

Med Disney Infinity smelter heltefigurene sammen med en spennende spillverden og setter søkelyset på barnas fantasi – og på foreldrenes lommebok. 

På samme måte som den populære Skylanders-serien lar deg kjøpe leketøysfigurer i butikken, som så kan brukes til å låse opp innhold i spillet ved hjelp av en sensorplate figurene plasseres på, er det mulig å investere mange penger i Disney Infinity. 
Men med inngangenpakken, som er priset som et normalt spill, får du også innpass i et stort spillunivers med mange muligheter for både store og små. 

En imponerende og spillbar startsekvens forteller (på norsk) at det kun er din egen fantasi som setter grenser. 
Utviklerne i Avalanche Software har skapt en plattform, hvor en lang rekke småspill basert på Disney-filmer kan utforskes. 
Alt knyttes sammen av Toy Box – et stort og åpent spillbrett hvor du kan bygge opp din egen fantasiverden. 
Likheten til Minecraft er slående, men Disney Infinity kommer til liv takket være de kjente og kjære figurene fra Disneys lange historie. 

Barnevennelig 

De mange småoppdragene, som finner sted i kjente Disney-verdener, byr ikke på stor variasjon. 
De Utrolige og Monsterbedriften byr på kamporienterte opplevelser, hvor du må banke opp fiender i raskt tempo, har Pirates of the Caribbean et større fokus på å løse puslespill og oppgaver. 
Disse tre følger med i startpakken, men det er altså mulig å kjøpe tilgang til både Biler og The Lone Ranger. 
Senere vil en rekke andre kjente filmer bli inkludert. 
De andre tilgjengelige figurene, som da må kjøpes i butikk, åpner for andre typer småspill – Biler-figurene kan du for eksempel ta med på racerbilløp. 

Både med tanke på hva du skal gjøre og hvordan kontrollsystemet fungerer – er variasjonen altfor liten til at det er mulig å rettferdiggjøre «flere spill i ett»-omtalene. 

Den barnevennlige (og repeterende) tilnærmingen i spillet gjør også at det ikke er noen straff for å gjøre feil. 
Om du ramler utenfor brettet eller mister all helse i kamp, fortsetter spillet bare der du slapp. 
Det gjør at den drivende belønningen for å fullføre oppdragene kun består i å samle flest mulige ting – som så kan brukes til å dekorere og bygge opp ToyBox-brettet – det er lite å hente for dem som har lyst på en skikkelig spillutfordring. 

I motsetning til Skylanders-spillene er det heller ikke noen grunn til å bytte figurer midtveis i et brett. 
Mens skadede figurer i Skylanders kunne få avlastning av andre, om en fiende for eksempel ble for vanskelig, er hver enkelt figur knyttet opp til ulike spillverdener i Disney Infinity. 
Det gjør også at hele poenget med sensorplaten, og de mange leketøysfigurene, i stor grad forsvinner – unntatt på Toy Box-brettet. 

Og det er nettopp Toy Box som gjør Disney Infinity til noe mer enn repeterende spillsekvenser. 
Tusenvis av samleobjekter er skjult rundt i spillet, og samles inn mens du spiller småspillene, og flere kan låses opp ved å kjøpe ekstra figurer. 
To spillere lokalt, eller fire via en nettilkobling, lar deg skape dine egne eventyr og opplevelser. 
Det er enkelt og morsomt å bruke, timene forsvinner overraskende fort. 

En Disney-inspirert «Minecraft»-klon 

Spillet er skapt rundt ideen om at spillere må kjøpe tilgang til større deler av spillet via unike leketøysfigurer, men samtidig har Disney lagt opp til gode muligheter for foreldrekontroll. 
Du behøver med andre ord ikke være redd for at poden går seg vill i Disney Infinity, for det er lett for store og små å fortape seg i de mange mulighetene i Toy Box. 
At figurene også snakker norsk er en ren bonus. 

Høres byggemulighetene i Toy Box-brettet kjedelig ut for deg, er det ikke mye mer enn et par timer med underholdning å hente i Disney Infinity. 
Det hele er pent presentert, og leketøysfigurene som følger med er forseggjorte, men føles det litt poengløst å ha sensorplaten stående foran TV-en. 

Men med mulighet for stadige utvidelser, og en eksepsjonelt god sammenkobling på tvers av plattformer, er det mye moro i vente for dem som liker å skape sin egen fantasiverden. 

Det er med andre ord stor fare for at barna vil mase etter Disney Infinity. 
Etter populariteten til Minecraft å dømme er det et smart trekk av Disney å følge etter 
