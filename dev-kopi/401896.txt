Anmeldelse av Paleo:Trivsel uten gluten 

Det er ikke alle steder man får moderne steinaldersmat i Oslo, men Paleo er unntaket. 
Godt nytt for allergikere: 
Det meste der er glutenfritt. 

Hotellrestauranter kan være så ymse: 
Noen ganger er de en ren nytelse, andre ganger føler man seg fanget i en steril kantine. 

Brasserie Paleo er litt av begge deler, men innredningen, inndelingen av lokalet og det romslige kjøkkenet gjør at vi ikke opplever oss hensatt til en gold frokostsal. 

Aftenpostens har tre faste matanmeldere som anmelder tre restauranter i uken. 
Alle anmeldelsene kan du lese på restaurantguiden.osloby.no hvor du også finner over 60 matguider til alt fra beste pizza og burgere til thailandske godbiter og søndagsåpne restauranter. 

Servicen gjør også sitt for at vi føler oss godt ivaretatt fra vi blir møtt i døren til vi har betalt regningen og blir fulgt til garderoben av servitøren som henter frem jakker og kåpe. 

Menyen er oversiktlig: 
Fire forretter, fire hovedretter og tre desserter. 

– Førsteinntrykket er at det er lite å velge mellom, men når man ser nærmere på hva som tilbys, blir jeg likevel fristet av flere retter, sier Spisevennen, som overtaler meg til å bli med på å dele en Côte de boeuf for to personer. 
845 kroner virker å være i meste laget for et stort stykke biff, men vi har tidligere med glede betalt i dyre dommer for eksklusivt wagyu-biff på andre steder i byen, så jeg blir med. 

Før dette vil den kjøttsultne ha biff tartar mens jeg ber om kongskrabbe. 

Bordvenninnen vurderer vegan-alternativet med søtpotetpuré til forrett, men synes at ishavsrøye frister enda mer. 
Hovedretten blir ovnsbakt kveite. 

Godt fra sjø og land 

Ishavsrøyen viser seg å være et lite kunstverk både i presentasjon og smak, rødfisken kommer med valnøtter og norsk Santa Kristina-skinke fra Mjøstraktene, vårt norske motstykke til parmaskinke. 
Den skuffer slett ikke på smak, og bufar-ost fra Valdres er også et lekkert supplement. 

Kongekrabben kommer med gresskar og maischips og en gammel kjenning fra det nyere norske kjøkken: 
Dillolje, som frisker opp retten uten å ta luven av krabbekjøttet. 

Spisevennens tartar består av grovhakket kjøtt toppet med skiver av jordskokk og smaksatt med litt sennep og estragon. 
Også dette er en vellykket smakskombinasjon. 

Meter med beter 

– Ingen poteter? 
Spisevennen ser seg om etter sin favorittgrønnsak, men ser bare en stor gryte beter som er satt på bordet mellom oss. 
På tallerkenen er det smurt et tynt lag sellerirotpuré med stekt sopp og løk oppå. 
Selve kjøttstykket kommer grillet på benet for ekstra mye smak og er skåret i lekre, tynne skiver. 
En liten gryte med tykk, smaksrik saus er ved siden, men altså ingen poteter. 
Vi har derimot fått et halvt margbein der vi kan grave ut den grillede margen. 

– 
Vårt kjøkken baserer seg på steinaldersdietten, og da var ikke potetene kommet til vårt kontinent, sier vår vennlige servitør, som har kommet med den ovnsbakte kveiten til Bordvenninnen. 

– 
Det betyr også at det meste du får servert her er glutenfritt, noe flere våre gjester setter stor pris på. 

Côte de boeufen grenser til å være for gjennomstekt etter min smak, men Spisevennen får stillet kjøttsulten, og tar pliktskyldigst noen bakte beter på tallerkenen. 

Både Bordvenninnen og jeg er enige om at tilbehøret står godt til både kjøtt og kveiten, som er et flott stykke fisk, med en fin konsistens. 
En mild blåskjellsaus og et søtt sting fra appelsinpureen ved siden av runder av smaksbildet. 

Til hovedrettene deler vi en flaske Chateau de Nerthe, en Chateauneuf du Pape med både smakstyngde og en myk, lettkrydret tone som passer til både kjøttet og fisken. 

Søte saker å bite i 

– 
Det er ikke noe igjen på benet til å gnage på engang, sukker Spisevennen fornøyd. 
Hver eneste kjøttbit er spist opp, men han er likevel klar for dessert, og spør om menyen da vår årvåkne servitør kommer for å ta tallerkenene og helle opp de siste dråpene vin. 

Det har vært et jevnt tilsig av gjester denne kvelden, de fleste vennepar eller en mindre gruppe turister som antagelig bor på hotellet. 

Vi bestiller hele dessertmenyen: 
Bringebær-clafoutis, sjokoladekake og tre norske oster: 
Blåmugg, geite- og saueost. 
Sjokoladekaken er et mektig stykke med karamell og nyr-is ved siden, mens den kremete bringebærkaken er frisk og delikat. 

Gjennom hele måltidet er vi blitt fulgt opp til punkt og prikke av servitøren, som også følger oss til utgangen etter at regningen er betalt. 
Prisnivået er ganske stivt, men vi synes at maten langt på vei har levd opp til forventningene, så vi anbefaler gjerne et besøk her hvis man trives best uten gluten og har lommebok til det. 
