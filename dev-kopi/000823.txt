Driveclub
Realistisk bilspill med fokus på det sosiale. 

Å kjøre nedover en vestlandsdal med rødmalte hus, norske flagg og høstfarger i trærne er blant Driveclub sine beste øyeblikk. 

Sonys innlegg i bilspillkrigen denne høsten beveger seg i en mer virkelighetsnær retning enn Microsofts Forza Horizon 2, som med sterkere farger og dunkende musikk forsøker å skape en festivalfølelse gjennom hele spillet. 

Oser av realisme 

Bilopplevelsen er i sentral i Driveclub. 
Dermed er tradisjonelle og nøye konstruerte baner hovedingrediensen, ikke en stor åpen verden. 
Det tar ikke lang tid før ønsket om å bare kjøre rundt i spillverdenen for å oppdage melder seg, men sekundet etter du beveger seg utenfor veibanen får du beskjed om å komme deg tilbake. 
Utforsking er ikke en del av Driveclub. 

55 baner er spredt over landene Kanada, India, Chile, Norge og Skottland. 
Mens de norske banene, og mange andre oser realistisk grafikk, er noen av banene også kliniske og tomme. 

Sosiale utfordringer 

Som navnet antyder er det sosiale aspektet en viktig komponent i Driveclub. 
Sammen med fem andre venner kan du lage en klubb som samler erfaringspoeng og utmerkelser, og konkurrerer med andre klubber. 
Her prøver Evolution Studios å skape et fundament i spillopplevelsen hvor det å vinne over venner, konkurrere med dem og stadig forbedre rundetider, er en drivende faktor. 

I selve løpene dukker også tre ulike utfordringer opp, hvor du kan konkurrere om å gjøre de beste svingene og sladdene, eller holde høyest gjennomsnittsfart. 

Dette gir en ekstra løft til konkurranseorienterte spillere, mens det grafiske brukergrensesnittet ikke irriterer dem som utelukkende har satt seg bak rattet for en reinspikka bilopplevelse. 

Evolution Studios har strukket seg langt for å inkludere begge gruppene, men Driveclub er et spill mest for dem som jakter på Gran Turismo-opplevelsen på Playstation 4. 
Likheten i kjøreopplevelsen er slående. 

Best mot andre spillere 

I løp mot datastyrte motstandere er oppførselen forutsigbar og klonet mellom alle bilene. 
De holder seg på den samme linjen og forsøker i liten grad å innta førsteplassen. 

Dermed er racingopplevelsen best i løp mot andre spillere over nett, eller mot spøkelser som lastes ned i form av utfordringer fra andre spillere. 

På sitt beste er Driveclub en nær fotorealistisk spillopplevelse, med utmerket og virkelighetsnær bilfysikk. 
Svakhetene i spillets egen kunstige intelligens, og de banene som oppleves som klinisk tomme, overskygger ikke de tekniske kvalitetene. 

Og bare så det er sagt, Norge har aldri sett bedre ut på spill. 
