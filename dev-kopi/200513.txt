Honda CR-V med verdensnyhet
CR-V har fått facelift, og her kommer Honda med flere overraskende nyheter. 

Noen er tidligere ute enn andre. 
Før i det hele tatt en eneste europeisk journalist hadde fått kjørt nye faceliftede Honda CR-V, hadde allerede det amerikanske bladet Motor Trend gitt den prisen for «SUV of the year 2015». 

Det var da voldsomt, tenkte vi. 
CR-V er en god SUV, ingen som helst tvil om det, men vi ville ikke ha rangert den som den beste folke-SUV-en av de som finnes på det norske markedet, og i USA er jo markedet enda tøffere. 

Ser du forskjell? 

Men la oss ikke gjette på hvorfor. 
Nå har vi fått sjansen til å prøve selv. 

Som ved alle faceliftede modeller, er det naturlig å begynne med selve faceliften først. 
Den er relativt beskjeden, men har gitt bilen et bredere uttrykk både foran og bak. 

Det hele er for så vidt raffinert utført, men folk flest vil nok slite med å se at modellen har fått et ansiktsløft. 

Heller ikke på innsiden har det skjedd de helt store forandringene, men det hele er litt mer delikat, litt mer påkostet, litt mer krom, litt mer premium-materialer, for å henge med på konkurrentene. 

Eksempelvis må de matche interiøret som nye Toyota Rav4 byr på, og også Nissan X-Trail har tatt store steg på interiørfronten. 

Og noe de kaller en verdensnyhet 

Før arbeidet kameraet og radaren hver for seg, men Honda Sensing kombinerer de to. 
Lane Keep Assist System kontrollerer bilen veldig smooth, og ifølge Honda er systemet i-ACC en verdensnyhet. 

ACC står for Adaptive Cruise Control (altså at bilen selv justerer farten etter hvor fort bilen foran kjører), men den lille i’en i navnet indikerer Intelligent. 
Det vil si at systemet bruker en algoritme for å beregne sannsynligheten for at bilen litt foran deg i høyre felt skjærer inn foran deg. 

Det er første gang et cruise control system tar i betraktning det som skjer i filene rundt deg, ikke bare bilen foran i samme fil som deg selv. 

Ellers får du mye sikkerhetsutstyr, som blindsonevarsler, trafikkskilt-gjenkjenning, forward collision warning osv. 

Ny dieselmotor 

På motorfronten er den store nyheten en 1,6-liters turbodiesel som erstatter den gamle 2,2-literen. 
Den blir å finne i 160 og 120 hk utgave, og kan også leveres med den nye 9-trinns automatkassen, som er hele 35 kilo lettere enn før. 
Den leveres dessverre ikke sammen med 2-liters bensinmotoren (men kunder kan få den gamle 5-trinns automaten). 

Honda har også jobbet med å gjøre førerkabinen stillere, med blant annet tykkere matter for å absorbere støy, og en gummileppe helt fremst under panseret. 
Honda sier at førerkabinen er seks prosent stillere enn før. 

De har også jobbet hardt med understellet. 
Det finnes en ny travers foran, nye nedre bærearmer, nye demper og fjærsettinger, nye foringer, nye krengingshemmere og ny geometri (en halv grad mindre camber og 1,5 cm bredere sporvidde foran og bak). 

Legg til kjappere styring (fra 16.7:1 i utveksling til 15.6:1), og et litt tynnere stabstag foran, så skjønner du at Honda har jobbet knallhardt med å gjøre nye CR-V til en mer sportslig opplevelse enn før. 

Men har det hjulpet? 

Det er jo det store spørsmålet. 
Det som opptar oss mest er egentlig all jobbingen med understellet. 
Alt Honda har gjort på den fronten tyder på et klart ønske om å levere en mer sportslig bil. 

At stabstaget foran er blitt tynnere kan høres selvmotsigende ut i denne sammenhengen, men det er gjort for å minske understyringen foran. 

Nå kan man si at det er ganske meningsløst å kjøre aktivt med en vanlig familie-SUV, men bilen føles særdeles balansert når man presser litt på gjennom svinger. 

Styringen er mer direkte og hakket tyngre enn før, men uten at den blir for sportslig og tung. 

Den føles ganske enkelt helt riktig vektet, og minner om Honda-produkter fra den gangen merket var sett på som Østens svar på BMW (altså 90-tallet). 

At understellet for øvrig gir mindre understyring enn før, og mer direkte tilbakemeldinger må også ses på som et ledd i Hondas tilsynelatende jakt på å bli sett som mer entusiastiske kjøremaskiner igjen. 

Det er i hvert fall ingenting å utsette på jobben man har gjort for å gi CR-V mer underholdende og sportslige kjøreegenskaper. 

Her må bemerkes at vi snakker om sportslighet sett i lys av bilklassen vi snakker om, CR-V er selvsagt ikke på nivå med biler som BMW X5 hva gjelder dynamiske kjøreegenskaper. 

100 hk per liter 

Ute på fin motorvei merker man imidlertid at bilen sliter med litt vindstøy som før. 
Her mistenker vi de store speilene for å spille en hovedrolle. 

Den nye dieselmotoren er heller ikke så stillegående som en del av konkurrentene, men til gjengjeld lover Honda at motoren har mest hestekrefter i forhold til drivstofforbruket av alle motorer som fins på markedet. 

Blandet forbruk for en firehjulsdrevet CR-V med 9-trinns automatkasse er 0,51 l/mil (med 17-toms felger), og 0,49 l/mil med manuell kasse. 
Går du for en tohjulsdrevet CR-V med manuell kasse er forbruket nede i 0,44 l/mil. 

En liter-effekt på 100 hk per liter er også bra, takket være et to-trinns turbo system, som gir bra effekt på topp (når den største turboen har våknet), og mye moment på lave turtall. 
350 Nm må sies å være mer enn godkjent. 

Motoren er fleksibel og sterk, men mer imponerende er selve 9-trinns kassen som gir hurtige og riktige girskift (i forhold til turtallsområdet du befinner deg i), samtidig som den girer mykt og smooth. 

Meget imponerende. 
Automatvarianten kommer til Norge i juni. 

Usynlig kraft 

I Spania er det fast takst for undertegnede å kjøre feil i annenhver avkjøring, så også denne gang. 
Nå vet jeg ikke om det er selve navigasjons-systemene sin feil, eller Spania sin feil. 

Garmin har levert et navigasjonssystem som skal vise fotorealistiske skilt og kryss, men selve kryssene kommer sjeldent til syne på den klare 7-toms skjermen. 

Men vi vet som sagt ikke om vår mangelfulle navigering skyldes navigasjonssystemet eller Spania. 
Eller oss selv for den saks skyld. 
En konklusjon her får vente til prøvekjøring på norsk jord. 
Her vil bilen dukke opp 1. april. 

Lane Keep Assist System (som virker i hastigheter over 72 km/t) er ingen behagelig opplevelse. 
Personlig liker jeg ikke at en usynlig kraft tar tak i rattet og retter det opp for meg, mens jeg rolig kjører av sted i mitt midtre felt. 
Så det slår jeg fort av. 

Vi skulle gjerne ha fortalt hvor forbløffende i-ACC er, men det ble aldri noen mulighet til å få testet det ut i praksis. 
Men hvis Honda kan lage roboter som spiller trompet, så kan de nok sannsynligvis lage en cruise control som tar hensyn til biler i andre felt. 

Har beholdt det positive 

Ellers har CR-V beholdt de positive egenskaper den hadde. 
Den er behagelig, har god bakseteplass, bakdører som åpner helt opp og et svært bagasjerom med plass til fire golfbager eller to terrengsykler i stående posisjon. 

Ekstra bonuspoeng for hendlene i bagasjerommet, som man drar i for å felle ned baksetene. 

Det ble også tid til en liten tur med den 6-trinns manuelle girkassen, som er rapp og kontant, og som selvsagt passer best til bensinmotoren. 

Hele kjøreopplevelsen bekrefter at Honda er i ferd med å gjøre seg til et mer sportslig og spenstig bilmerke igjen (hele modellrekken vil være ny eller oppdatert i løpet av 2015), og faceliftede CR-V er et eksempel på det. 

Nå gjenstår det å lage en duell mot en av våre favoritter av folke-SUV-ene: nemlig Mazda CX-5, for å se om Hondaen kan overgå den. 

I så fall forstår jeg Motor Trend sin tilsynelatende svært premature premieutdeling. 

Dagens CRV er forøvrig fjerde generasjon, og kom i 2012. 
