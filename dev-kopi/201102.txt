Huaweis toppmodell er en svært god telefon
…men noen billigmodell er Mate 9 Pro ikke. 

Det er ganske morsomt å se seks år tilbake. 
Da testet vi vår første Huawei-telefon, som fikk en toer på terningen. 
"Huffamei, Huawei" var tittelen på forsiden. 

Spoler vi frem seks år, er kineserne en av de ledende telefonprodusentene på verdensbasis. 
De har solgt over 100 millioner telefoner i 2016 og er Android-produsenten med høyest fortjeneste i siste kvartal, ifølge en nylig rapport. 

Hvordan har de klart det? 
Det finnes det sikkert flere årsaker til, men en av dem er definitivt at Huawei hele veien har bydd på telefoner som er meget gode sammenlignet med hva de koster. 

Av de fire Huawei-produserte telefonene vi har testet i år, har vi trillet to femmere (P9, Mate 8) og to seksere (P9 Plus, Honor 8). 

Ikke lenger noe "billigmerke" 

Å spare på kostnadene har neppe vært et tema i utviklingen av dagens testprodukt, Huawei Mate 9 Pro. 
Dette er Huaweis dyreste telefon hittil, i hvert fall i det norske markedet, med en veiledende prislapp på 8.000 kroner når den ankommer i desember; den 20. for å være mer presis. 

Det er riktignok et par tusen kroner bak en iPhone 7 Plus med tilsvarende lagringskapasitet, men det er også godt over mange av konkurrentene i Android-leieren. 

Så – hva er det som gjør Mate 9 Pro dyrere? 
I tabellen kan du se hvordan den står seg spesifikasjonsmessig mot sin forgjenger, Mate 8: 

Mate 8 koster i skrivende stund 5.000 kroner i rimeligste nettbutikk, altså rundt 3.000 kroner mindre enn veiledende pris på Mate 9 Pro. 

Er det en Samsung? 

Vi har fått dette spørsmålet i løpet av testperioden og det er slett ikke rart. 
Mate 9 Pro kan ved første øyekast fort se ut som en Note 7 (som ble trukket tilbake) eller S6 Edge+, med avrundede kanter og ganske lik formfaktor, inkludert en fingeravtrykksleser som nå er flyttet til forsiden av telefonen. 

Huawei har tradisjonelt hatt den på baksiden på de siste modellene, men for å utnytte plassen best mulig og få plass til det store 4.000mAh batteriet, så de seg nødt til å flytte den frem, fikk vi vite på pressekonferansen der vi fikk utlevert vår testmodell. 

Det er riktignok ikke en knapp, men et berøringsfølsomt felt, som også fungerer som en hjemknapp om du berører det mens du bruker telefonen. 
Litt forvirrende er det imidlertid at skjermen ikke tennes om du bruker en annen finger, så om du kun har lyst til å tenne skjermen uten å låse opp telefonen, må du bruke strømknappen på siden. 

Men du verden, så presis og rask den er – her er Huawei blant de aller beste. 
Jeg kan faktisk ikke huske en eneste feilregistering i løpet av den drøye uka jeg har brukt den som primærtelefon. 

Flyttingen av hjemknappen gjør i tillegg at det ikke lenger er navigasjonsknapper på selve skjermen, men i form av to berøringsvennlige felt på hver sin side av knappen, på samme måte som på Samsung-telefoner. 
De er ikke merket med hvilken funksjon de har, men det gjør at du i menyene kan velge hvilken du vil ha på hvilken side; veldig kjekt om du kommer fra en Android-telefon fra før der produsentene har noe variasjon seg imellom med tanke på hvilken side hvilken knapp ligger. 

Men: 
Akkurat disse "usynlige" knappene skulle vi ønske var litt større – feltene er ganske små, som gjør at vi titt og ofte må prøve et par ganger før vi treffer, og som kanskje er vår største irritasjon med Huawei Mate 9 Pro. 

Premium design 

Mate 9 Pro oser av kvalitet konstruksjonsmessig og står på ingen måte tilbake for øvrige konkurrenter på det punktet. 

Overflaten består av børstet aluminium i en unibody-konstruksjon (der telefonen er frest ut av ett stykke metall), og ved å studere på nært hold kan se riller bak glasset på forsiden. 
Nevnt er at skjermen buer svakt ut mot kantene, og det gjør at telefonen fremstår tynnere enn det den er. 

Også baksiden er svakt buet, som gjør at grepskomforten er meget god på denne telefonen. 
At Huawei har valgt å gjøre den noe mindre enn sin forgjenger betyr også at flere vil oppleve den som håndterlig, og av 5,5-tommere vi har testet med knapp på fremsiden er det kun Samsung Galaxy S7 Edge som har mer skjermflate per areal (76,12% vs 73,15%). 

Mange vil også sette pris på at det følger med et gjennomsiktig deksel i esken. 
Så fort man beveger seg vekk fra Apple og Samsung, er ikke utvalget av deksler så voldsomt i butikkene, etter vår erfaring. 

Kraftig maskinvare 

Mate 9 Pro er den første Huawei-telefonen som kommer med Huaweis nye, egenproduserte Kirin 960 brikkesett. 

Skjermstørrelse: 5,5" -oppløsning: 2560x1440 -type: AMOLED 

Lagring: 128 GB Minnekort: 
Nei, men plass til to SIM-kort 

Arbeidsminne (RAM): 
6 GB Prosessor: 
Kirin 960, 8 kjerner 

Operativsystem: 
Android 7.0 

Batteri: 
4.000mAh Lader: 5V/4,5A (22,5W) 

Vanntett: 
Nei Trådløs lading: 
Nei IR-sender: 
Ja 

Kamera, bak: 
12Mp f/2,2 Kamera foran: 
8Mp f/1,9 

Mål: 152 x 75 x 7.5 mm Vekt: 169 gram 

Det er en åttekjerneløsning med 4x Cortex A73 og 4x Cortex A53-prosessorer, som står for henholdsvis tung og lett jobbing. 
Ytelsesmessig skal det gi en 10% gevinst i forhold til Kirin 950 (som sitter i øvrige toppmodeller fra Huawei i år) på én kjerne og rundt 18 prosent på flere kjerner. 

Mer imponerende er forbedringen på grafikkprosessoren. 
Med en fordobling av antall kjerner og ny arkitektur, er det tilsvarende tallet 180 prosents forbedring ifølge Huawei. 
Det gjør at Huawei nå konkurrerer i toppsiktet også hva gjelder 3D-ytelse; en øvelse der kinesernes telefoner tradisjonelt har ligget noe bak. 

Når vi måler ren prosessorytelse i Geekbench 4, får vi Android-toppnotering både for én og alle kjerner, med score på henholdsvis 1923 og 5737 poeng. 
På én kjerne er iPhone 7 dog langt raskere med 3459 poeng, mens Huawei faktisk er raskest på flerkjernetesten, der iPhone 7 landet på 5552 poeng. 

3D-ytelsen er forbedret, men fortsatt ikke helt på høyde med de beste i Android-leieren. 
På 3DMark Ice Storm Unlimited-testen får vi 25.803 poeng, nesten 4.000 poeng bak Sony Xperia XZ som ligger på topp av vår Android-liste. 
De kommer imidlertid begge til kort mot iPhone 7 sine 37.403 poeng. 

I daglig bruk er imidlertid telefonen lynrask, noe vi også synes reflekteres av PCMark for Android-ytelsestesten, som har litt mer "dagligdagse" målinger; spoling i video, påføring av bildeeffekter, skrolling av nettsider og den slags. 
Her parkerer Huawei resten med 7.883 poeng, over 1.000 poeng mer enn nestemann på lista (listen toppes nå av fire Huawei-telefoner). 

At den fremstår som rask hjelpes også av Huaweis intelligente funksjoner som etter hvert skal lære seg ditt bruksmønster og dermed allokerer ressurser deretter. 
Pleier du å ta en runde på Snapchat etter å ha vært på Facebook, vil appen etter hvert starte på et blunk når du gjør det i den rekkefølgen, for eksempel. 

Enormt rask lading 

Laderen som følger med i pakka er på 5V/4,5A, som tilsvarer 22,5W. 
Den er med andre ord over fire ganger så kraftig som laderen som følger med iPhone 7 Plus (den lader riktignok raskere med 10W-laderen som følger med iPad). 

Blant annet steg vi fra 10-41 prosent på 20 minutter og videre til 82 prosent i løpet av en time. 
Det er godt med tanke på at batteriet er 4.000mAh, der vi altså har dyttet inn 2.880mAh i løpet av den nevnte timen. 
Som vanlig sakker ladehastigheten av jo nærmere man kommer hundre prosent. 
De neste seks prosentpoengene tok for eksempel 22 minutter ekstra. 

Huawei hevder at tjue minutters lading skal rekke til en dags bruk, men vår erfaring er at du da skal bruke den veldig forsiktig. 
Ved relativt normal bruk i løpet av en dag (typisk snaue to timers aktiv skjermtid) har vi ligget på rundt 40 prosent igjen ved leggetid. 

Dobbelt kamera i ny versjon 

Både på P9, P9 Plus og Honor 8 har Huawei to kameraer på baksiden av telefonen, som de har utviklet i samråd med Leica. 

Ett av dem fanger bare lyset (altså sort/hvitt), mens den andre fanger fargene som på et tradisjonelt mobilkamera. 
Bildene kombineres så slik at fargebildet kan få bedre kontraster og detaljer. 

Nytt i denne generasjonen er at sort/hvitt-kameraet har fått høyere oppløsning – opp fra 12 til 20Mp, som skal gi flere detaljer i bildene. 
Uansett får du ikke mer enn 12 megapiksler oppløsning på bildene, selv om du tar dem i sort/hvitt. 

Ellers har kameraet blenderåpning på f/2,2 og slipper dermed inn 67 prosent mindre lys enn klasseledende Samsung Galaxy S7 Edge. 
Vi finner også optisk bildestabilisering i Mate 9 Pro, som hjelper deg å få skarpere bilder når du tar håndholdte bilder av ting som ikke er i bevegelse. 

Huawei har en svært god kameraapp som er enkel i bruk og byr på mange stilige funksjoner, som lysmaling (med vilkårlig lange lukkertider), RAW-støtte og fokusering etter at bildet er tatt, for å nevne noe; en mer avansert utgave av den nye portrettfunksjonen i iPhone 7 Plus. 
En ting vi dog savner er en automatisk HDR-funksjon, som de fleste andre konkurrentene har. 
Denne må du å så fall aktivere selv. 

Vi planlegger en større mobilkameratest før jul der vi skal gå mer i detalj på kameraet, men at Mate 9 tar meget gode bilder hersker det liten tvil om. 
Generelt opplever vi eksponeringene som meget gode med gode og riktige farger, om enn kanskje noe svakt detaljnivå om vi inspiserer med hundre prosent forstørring. 

Under får du et utvalg bilder vi har tatt mens vi har hatt kameraet til test: 

Nytt Android-skall – med app-skuff! 

Funksjoner finner du også i bøtter og spann på telefonen generelt. 
Mate 9 Pro er den første Huawei-telefonen med versjon 5.0 av selskapets EMUI-grensesnitt. 

Denne gangen er det gledelig å se at man kan velge et app-skuff-oppsett, altså der man kan ha noen apper på hjemskjermen og finne resten bak en ekstra meny, slik det alltid har vært vanlig på Android. 
Huawei, og mange andre kinesiske produsenter, har tradisjonelt valgt å ha alle apper på hjemskjermen, på samme måte som på iOS. 

Nevnt er at man kan velge plassering på tilbake- og programbytteknapp, du kan utføre funksjoner ved å bruke knoken i stedet for fingeren, bruke to SIM-kort, filtrere blått lys, styre hvilke apper som får bruke mobilnett og WiFi, låse apper med ekstra fingeravtrykk eller beskytte deler av telefonen med ekstra sikkerhet, forminske bildet med et sveip og styre TV-er og andre ting med IR-senderen, og da har vi ikke en gang begynt på avansert-menyen. 

I det hele tatt er det veldig mye fiffig for de mer avanserte brukerne her, og en ekstra rosin i pølsa er at telefonen kjører siste versjon av Android; versjon 7.0 (Nougat). 

Lyd og samtalekvalitet 

Huawei har ikke kommunisert noe spesielt hva angår lyden utover at de eksterne høyttalerne nå spiller i stereo om du holder telefonen på tvers, men vår erfaring er at lyden ut av lydutgangen har blitt vesentlig forbedret fra tidligere modeller både kvalitetsmessig og med tanke på volumet. 

Dette pleier vi enkelt og greit å måle ved å koble den til analogt i bilen og sette volumet på 20 (av 30), og Mate 9 er blant telefonene som leverer god og høy lyd, der tidligere modeller har vært ganske tamme sammenlignet med de beste. 
Det betyr også at du i større grad vil kunne bruke tungdrevne hodetelefoner med denne telefonen enn på øvrige Huawei-modeller. 

Samtalekvaliteten har vi svært lite å utsette på – her hører både vi og motparten hverandre meget godt under samtaler. 

Konklusjon 

Huawei Mate 9 Pro er den første telefonen fra Huawei som er priset omtrent på linje med de dyreste i markedet, men er utvilsomt også en av de beste telefonene på markedet. 

Her får du blant annet 128 GB lagringsplass, som er langt fra vanlig for Android-telefoner, maskinvare som yter på linje med de beste, en skarp og god skjerm, stort batteri med tilhørende hurtiglading, en lynrask fingeravtrykksleser og et meget godt kamera pakket inn i et flott ytre. 

Det den først og fremst mangler er vanntettheten, som begynner å bli vanlig på toppmodellene nå om dagen. 
Som nevnt skulle vi også ønske at de berøringsfølsomme feltene ved siden av hjemknappen var noe større, og så synes vi Huawei overdriver litt når de lover to dagers batteritid, men annet enn det finner vi fint lite å trekke for på Huaweis nye toppmodell. 

Denne bør seriøst vurderes om du er i markedet for en av de beste. 

Huawei Mate 9 Pro 
