Unge symfonikere med flott solist
Ungt orkester med krevende program – løftet til store høyder av cello-solist 

Cellisten Frida Fredrikke Waaler Wærvågen (27) gjorde med sitt eminente spill Dvoraks cellokonsert til kveldens høydepunkt da Norsk Ungdomssymfoniorkester holdt sin konsert i Kilden lørdag ettermiddag. 
Egentlig kan det sies så enkelt som dette: 
Uten å vite det på forhånd, tenkte jeg at denne unge damen må ha studert med Truls Mørk. 
Og ja, det har hun, ifølge programheftet. 

Dvoraks iørefallende musikk, med innsmigrende temaer, ofte leder tonefallet tankene hen på den samme komponistens symfoni «Fra den nye verden», fikk både tyngde, dybde og eleganse i hennes nydelige spill. 
Og orkesteret, 68 unge musikere mellom 13 og 20 år, valgt ut etter prøvespill, gjorde Dvoraks orkestersats med energi og en god porsjon presisjon. 
Trolig er Dvoraks orkestersats en smule mindre krevende enn Brahms andre symfoni? 

Før pause var det nemlig Brahms Symfoni nr. 2 i D-dur som stod på programmet. 
Og det første som slo meg allerede etter få takter, var; du verden så heldige vi er som har et profesjonelt orkester her i byen. 
For her var det mye som gjenstod før Brahms virkelig ville bli til å nyte. 
Brahms orkestersats er intrikat, detaljrik og veldig krevende for de enkelte instrumentgrupper. 
Fremførelsen i Kildens ytterst gjennomsiktige og presise akustikk blir derfor avslørende for alt som ikke er helt på plass. 

En tidlig refleksjon var denne: 
Det tar mer enn ei uke på Jæren Folkehøgskole å etablere en massiv orkesterklang, et strålende samspill og dermed gjøre en fremragende symfonisk fremførelse. 

Når det er sagt, så klarte dirigent Per Kristian Skalstad å få mye ut av oppgaven sammen med sine unge entusiaster. 
Og det viktigste ved hele dette arrangementet er at en stor gruppe unge musikere får komme sammen, lære hverandre å kjenne, spille sammen, får instruksjon av dyktige ledere (flere av dem fra KSO), og ikke minst få oppleve å spille i et konserthus som Kilden – og på søndagen i det flotte konserthuset i Stavanger. 
De hadde fortjent fullt hus bare for sin entusiasme. 
De par hundre som var der gav fulltonende og velfortjent applaus. 
