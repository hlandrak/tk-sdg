Anmeldelse:Arif - «High/End Asfalt» 

Uanstrengt sjangerlek fra Oslos ukronede rapmajestet. 

ALBUM: 
Det har vært knyttet store forventninger til Arifs etterlengtede albumdebut, til tross for prosjektets første og kanskje ikke fullt så spektakulære smakebiter. 
Var det siste kruttet fra kritikerroste «Aldri & Alltid» brent opp allerede på fjorårets strålende «Lowkey»? 

Når «High/End Asfalt» nå endelig er her, viser det seg heldigvis at startproblemet heller dreide seg om singelvalg enn låtutvalg. 

27-åringens velproduserte fullengder byr nemlig på en imponerende bredde av både hjerte, fest, sjanger, sjel og fortellerkunst, mesterlig orkestrert av Thomas Eriksen, Filip Kollsete (Loveless) og hovedprodusent Axxe. 
Sammen klarer man kunsten å fange dagens kontemporære, «urbane» lydbilde, samtidig som Arifs egenart fortsatt holder stand. 

Resultatet er et knippe av de beste norskspråklige låtene jeg har hørt på lang tid, med «FakkerMedMeg», «Venus», «To Netter», «Flammer» og ikke minst fantastiske «7» (gjestet av Hamars særdeles lovende Unge Ferrari) som spesielt rewind-vennlige høydepunkt. 
