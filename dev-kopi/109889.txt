Spillanmeldelse:«Sleeping Dogs» 

(VG Nett) 
«Sleeping Dogs» byr på hardtslående underholdning fra Hong Kong. 

Politimannen Wei Shen går undercover for å ødelegge Hong Kongs kriminelle triader fra innsiden. 
Dratt mellom å fremstå som en troverdig gangster og å tilfredsstille sine overordnede i politiet, må han gjøre oppdrag på begge sider av loven. 

«Sleeping Dogs» er et åpent sandkassespill som deler mange likheter med spillserier som «Grand Theft Auto» og «Saints Row». 
Riktignok uten den humoristiske brodden, for Wei Shens Hong Kong er en blodig alvorlig verden, der ære og brorskap er viktig. 

I begynnelsen har man kun nevene å kjempe med. 
Dette gjør man med et knippe knappekombinasjoner som er forholdsvis enkle, men særdeles tilfredsstillende. 
Når pistolene utleveres er de allikevel kjærkomne og når man får bruke disse under biljakter fremstår «Sleeping Dogs» som eminent underholdning. 

Venstrekjøringen i Hong Kong kan fort by på ufrivillig komedie den første timen, men etter man har vendt seg til dette fungerer det tålelig greit. 
Den eneste store skrammen vedrørende kjøringen er at kameraet snurrer rundt som besatt når man kjører med lav hastighet eller forsøker å rygge. 

Hong Kong er skildret som en organisk og hektisk by med moderne bebyggelse og antikke templer i en salig blanding. 
Byen er mettet med detaljer og når regnet speiler av neonlysene mot asfalten er den gnistrende vakker. 

Oppdragene er varierte og føles aldri repeterende. 
«Sleeping Dogs» blir aldri kjedelig der man kaprer biler, banker folk til fornuft eller synger «Take On Me» surt på karaokemaskinen. 
Det er nok av ting å ta seg til også etter man har fullført det omtrent tjue timer lange hovedoppdraget. 

Historien starter noe beskjedent, men blir fort engasjerende. 
Her har man alle ingredienser for en god gangsterhistorie: 
Blankpolert luksus og skitten kriminalitet, vennskap og svik, stygg vold og vakre kvinner. 

Utviklerne har valgt å la rollefigurene snakke både engelsk og kantonesisk noe som forsterker et allerede troverdig univers. 
I tillegg har de hyret inn en hær med dyktige stemmeskuespillere som virkelig er med på å gjøre dette spillet til en stor opplevelse. 

«Sleeping Dogs» er påfallende likt «GTA IV», men dette er ikke nødvendigvis noe negativt. 
Føler du for en ny runde med grisekjøring og neseknusing i den kriminelle undergrunnen burde du så absolutt legge spillturen til Hong Kong. 

SLEEPING DOGS Plattform: 360, PS3, PC Genre: 
Action Alder: 18 år Utvikler: 
United Front Games/Square Enix Utgiver: 
Square Enix 
Mer info (Wikipedia) 
