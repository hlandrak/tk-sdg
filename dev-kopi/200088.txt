Apple Watch
Den beste smartklokka til nå, men kanskje bør du vente til neste runde. 

Smartklokker har ikke vært noen stor salgssuksess til nå. 

På denne tiden i fjor kom Android Wear-klokkene for fullt, men i følge tall fra Canalys stod de bare for 720.000 solgte enheter i 2014 – til sammen. 

Apple har forhåndssolgt 2,3 millioner enheter av Apple Watch; altså tre ganger så mange som alle Android-produsentene solgte til sammen i fjor. 

Den siste uken har vi gått med Apples nye hjertebarn på håndleddet. 

Tre utgaver 

Som mange kjenner til, kommer Apple-klokka i tre utgaver: 

Watch Sport (vår testmodell) – den rimeligste og dermed mest solgte utgaven med sportsarmbånd. 
Klokka er laget i anodisert aluminium og har ripebeskyttet Ion-X glass. 
Prisen i Storbritannia starter på 299 pund, eller cirka 3.500 kroner.Watch – den noe dyrere utgaven i rustfritt stål og med safirglass, som i praksis bare lar seg ripe med en diamant. 
Til denne får du også litt mer eksklusive lenker, og prisen starter på 469 pund i Storbritannia, eller cirka 5.600 kroner (da fortsatt med sportsarmbånd). 
Watch Edition – den svært dyre utgaven med 18-karats gull og safirglass. 
Prisen starter på rundt 95.000 kroner i Storbritannia. 

Hver utgave kommer så i to størrelser, på henholdsvis 38 eller 42 millimeter. 

For sportsutgaven og den «vanlige» Apple Watch dreier det seg om 40 pund ekstra for 42mm-utgaven i Storbritannia, eller snaue 500 kroner. 

Merk altså at innmaten på de tre utgavene er den samme – de dyrere klokkene er like raske, har like mye lagringsminne, samme skjermoppløsning (290 punkter pr tomme) og så videre. 
Det er altså det utvendige du betaler for om du går for en av de dyrere modellene. 

Apple Watch er foreløpig ikke til salgs i Norge, og vi vet heller ikke når den blir å finne i norske butikker. 
Inntil det skjer, er det uansett uproblematisk for oss nordmenn å bruke en – den støtter til og med diktering av SMS-meldinger på norsk (riktignok ikke helt hundre prosent – mer om det senere). 

Og med tanke på at det bare er to kroner som skiller iPad Air 2-prisen i Storbritannia fra Norge, regner vi med at Apple Watch vil koste det samme her til lands når den slippes. 

Lekker og avansert 

Gjennom mange år har Apple vist at de mestrer design, og Apple Watch er intet unntak. 
Vår testmodell er 42mm-varianten, og selv med undertegnedes særdeles tynne håndledd (minus fem macho-poeng) føles den på ingen måte for stor. 

I forhold til andre smartklokker er det først og fremst én fysisk ting som skiller Apple Watch fra de andre, og det er den digitale kronen; den delen av klokken som tradisjonelt har vært brukt for å trekke opp klokken og til å stille tiden. 
Denne har flere bruksmodi på Apple Watch – både til å skrolle i lister eller zoome ut og inn. 
Trykker du den inn, tilsvarer det å trykke inn hjem-knappen på iPhone, der du blir tatt tilbake til hjemskjermen. 

Ved siden av sitter nok en knapp, som ikke brukes like ofte. 
Trykker du på den én gang, spretter vennelisten inn fra siden der du raskt kan ringe eller sende tekstmelding til en av favorittkontaktene dine. 
Har de også Apple Watch (noen ingen av våre venner har foreløpig), kan man også sende små tegninger og pulsslag til motparten. 

Prikk, prikk 

For – noe av det mest imponerende med Apple Watch er den nye taptic-motoren, som vi også finner i styreflaten på nye Macbook. 
Når du mottar varsler på klokka føles det som om du blir prikket på håndleddet snarere enn at hele klokka vibrerer – det gjør også at den avgir mindre lyd; i praksis er det bare du som merker varselet og ikke alle rundt deg. 

Motoren gjør også at klokka er i stand til å oppdage om du trykker hardt eller løst, og et hardt trykk kan sammenlignes med et høyreklikk på en PC-mus der man får tilgang til ekstra menyvalg, som å svare på en SMS eller endre utseendet på klokkebakgrunnen. 

På undersiden finnes blant annet en pulsmåler, samt en sensor som merker om du har klokka på deg eller ikke. 
Elegant er det at telefonen kan forbli ulåst så lenge du har den på deg, men der låsen (PIN-kode) aktiveres så fort du tar den av. 

Her finner du også to bittesmå knapper som må trykkes inn for å løsne klokkeremmene; én på hver side. 

Apple tillater for øvrig remmer fra tredjeparter, så de vil det nok florere av etter hvert. 

Ladekabelen som følger med har en magnetisk disk i den ene enden og USB i den andre. 
Når du fører den mot undersiden av klokka, smekker den på plass og lader enheten. 
Det tar cirka to og en halv time å fylle batteriet fra tomt til fullt, og halvannen time fra 0 til 80. 

Apple Watch har både mikrofon og høyttaler og kan derfor lystre stemmekommandoer, diktering av meldinger og brukes som handsfree i stedet for å snakke i telefonen. 
Skjønt – handsfree er å ta i; du må jo strengt tatt holde håndleddet opp til ansiktet uansett. 
Men du kan i hvert fall holde noe annet i hånda samtidig. 

Lett å komme i gang 

Da Apple rullet ut oppdateringen til iOS 8.2, fulgte appen «Apple Watch» med i oppgraderingen. 
Det er her du detaljstyrer det meste av innstillinger på klokka, installerer apper og så videre. 

Når du slår på klokka for første gang, får du beskjed om å pare den med en iPhone. 
Dette gjøres enkelt og greit ved å starte appen på telefonen og så bruke kameravinduet for å ramme inn mønstret som vises på klokkeskjermen; en slags avansert, bevegelig QR-kode. 
Et par sekunder etter har de to kontakt, og så starter synkronisering av innhold. 
Blant annet kan du ha både bilder og musikk på klokka, i tillegg til meldingstråder og den slags. 

For å gjøre det klart – du må ha en iPhone for å bruke Apple Watch, og her støttes iPhone 5 og oppover. 
Den må imidlertid ikke være fysisk i nærheten – når du kobler sammen enhetene kobler Apple Watch seg på det samme trådløse nettverket. 
Eksempelvis hadde jeg glemt telefonen på pulten min i 4. etasje, men jeg fikk fortsatt varsler da jeg spiste lunsj i kantina tre etasjer under. 

Slik er den i bruk 

Når du løfter armen slik man gjør når man skal se hva klokka er, tennes skjermen på Apple Watch, og så vises klokka. 
Her må vi påpeke at det ikke alltid virker 100 prosent; noen ganger må vi flikke litt ekstra på håndleddet for å tenne skjermen, mens vi en sjelden gang må vente et par sekunder på at skjermbildet tennes. 

Trykker du hardt på skjermen kan du velge hvilket klokkeutseende du vil ha, og du kan velge mellom ti ulike varianter. 
Avhengig av hvilken variant du har valgt, vil det være deler av skjermen som kan tilpasses; om du vil vise dagens dato eller tidspunktet for solnedgang, neste kalenderavtale eller hvor mange skritt du har tatt i dag, for å nevne et par eksempler. 

I motsetning til Android Wear er det imidlertid ikke åpent for tredjeparter å lage såkalte «watch faces», så her kan du bare velge blant de Apple har laget; noe vi håper selskapet vil åpne for på sikt. 
Til Android Wear finnes en rekke lekre og morsomme varianter. 

En rød prikk på klokkeskjermen indikerer at du har uleste varslinger, som du kan se på ved å trekke ned fra toppen. 
Trekker du opp fra bunnen, får du opp «overblikk», som kan sammenlignes med widgets på telefonen. 
Via appen på telefonen kan du velge hvilke overblikkskjermer du vil at skal vises på klokka. 

Her finner du blant annet kjappe innstillinger, pulsmåling, dagens avtaler, aksjekurser, været, musikkstyring, navigasjon og mer til. 
Apper du laster ned til Apple Watch kan også ha tilhørende «overblikk»-skjermbilder; for eksempel fotballappen Forza, slik at du kjapt kan sjekke hvordan det går med favorittlaget ditt. 

Egne klokke-apper 

Trykker du inn den digitale kronen havner du på hjemskjermen med alle appene som er installert på klokka. 
Du kan laste ned klokke-kompatible apper fra App Store via Apple Watch-appen, og de kommer da som et tillegg til appen du også må installere på telefonen. 

Navigering på hjemskjermen kan du gjøre ved å sveipe med fingeren på skjermen. 
Den digitale kronen brukes til å zoome ut og inn, og app-ikonene ligger i et bikubemønster; der hvert app-ikon har seks naboer. 
Hvordan de er plassert kan du redigere på Apple Watch-appen på telefonen. 

Vi legger merke til litt smålugging i operativsystemet og at ikke alt flyter helt perfekt. 
Til tider tar det også lang tid å starte apper – noen ganger så lang tid at skjermen slukkes innen appen er ferdig lastet. 

Holder dagen ut, men brukes lite 

Appene på klokka har begrenset funksjonalitet – det er ikke meningen at du skal bruke klokka lenge av gangen, og i retningslinjene for utviklere heter det seg at appene skal lages slik at de ikke bør brukes mer enn i rundt ti sekunder av gangen. 

Dette har selvsagt med batteritiden å gjøre. 
I løpet av vår tid med klokka har vi ikke hatt noe problem med å få den til å vare ut dagen (den har faktisk alltid hatt over 30 prosent igjen av batteriet ved leggetid), men det skyldes også at det ikke er lagt opp til at man skal bruke den så mye. 

Gjør du det; for eksempel ved å bruke navigasjon, spille musikk via Bluetooth, logge treningsøkter med kontinuerlig pulsmåling og andre ting, vil batteritiden være kortere. 

Snakk til den – på norsk 

Vi har tidligere omtalt dikteringsfunksjonen på iPhone, som også fungerer utmerket på norsk. 
Gledelig er det å se at dette fungerer på Apple Watch, selv om ikke stemmestyringsfunksjonen Siri er tilgjengelig på norsk ennå. 

Med andre ord er du nødt til å snakke engelsk til klokka om du vil sette en alarm, søke på nettet etter informasjon og lignende, men du kan svare på en innkommende SMS ved bare å bruke stemmen, og dette fungerer meget godt. 
Merk at denne muligheten ikke finnes på for eksempel Facebook Messenger foreløpig; der kan du kun lese innkomne meldinger. 

Litt pussig er det dog at du kun får snakket norsk i eksisterende meldingstråder, og ikke når du oppretter nye. 

Dette har vi dog all grunn til å anta at vil fungere når Apple Watch lanseres offisielt i Norge. 

Angående Siri er hun tilgjengelig både på svensk og dansk, og vi antar at norsk lansering vil bli samtidig med at Siri også forstår norsk. 

Dersom Siri kan gi deg et kort svar på et spørsmål (f.eks. 
«What's the capital of Norway») vises det på klokka når du spør. 

Er det nødvendig med et søk på nettet får du imidlertid ikke denne informasjonen på klokka, men da kommer Apples kontinuitet-funksjon inn. 
På klokka står det at du må ta frem telefonen for å finne svaret, og da dukker det opp et ikon nederst til venstre på telefonens låsskjerm som du kan dra opp for å komme direkte til søkeresultatet; ganske fiffig utført i våre øyne. 
Samme funksjon kan også brukes om du starter en samtale på klokka, men heller vil bruke telefonen. 

Ellers synes vi også at navigasjon via kart-appen fungerer utmerket, der man blir prikket på håndleddet rett før man skal svinge. 
Vi har også lykkes å fjernstyre musikkavspilling via Spotify, bruke klokka som fjernkontroll til Apple TV og mer til. 
Klokka maser også litt igjennom dagen om at du bør opp og stå litt om du sitter mye stille, men det kan du velge bort om du vil. 

SE VIDEO: 
I videoen under tar vi en gjennomgang av hvordan Apple Watch fungerer. 
(PS: 
Til info sendte Øyvind faktisk samme melding to ganger.) 

Konklusjon 

Så – bør du løpe og kjøpe når Apple Watch lanseres i Norge? 

Tja, må vi si. 

På den ene siden er det den mest imponerende av smartklokkene vi har testet til nå. 
Den har en god skjerm, en svært god vibrasjonsfunksjon, behagelig navigering og et godt utvalg av apper. 

Men den har også sine svakheter. 
Den føles tidvis litt treg – enkelte ganger kan vi vente 10-15 sekunder på å starte en app, og operativsystemet flyter heller ikke helt hundre prosent. 
Batteritiden er også noe svak om du bruker den mer aktivt. 

Grensesnittet virker noe primitivt enkelte steder i operativsystemet, og vi opplever også enkelte deler av brukergrensesnittet som noe inkonsistent, men dette vil nok forbedres i fremtidige oppdateringer. 
Spørsmålet er dog om slike oppdateringer vil gjøre klokka enda litt tregere. 

Vi lander til slutt på en femmer på terningen fordi det etter vår oppfatning er snakk om den beste smartklokka til nå. 
Har du tid nok til å vente til neste generasjon vil vi nok råde deg til det; forhåpentligvis med bedre batteritid og bedre ytelse. 
