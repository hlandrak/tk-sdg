TEST:Skoda Superb stasjonsvogn 

Klassens gigant - uten tvil. 
Men Skoda Superb byr på mye mer enn god plass. 

Vi har omsider fått satt på prøve også stasjonsvogn-utgaven av Skoda Superb, to måneder etter at vi kjørte kombien. 
Med priser fra 309.000 til 677.000 kroner, finnes det noe for de flestes smak på Superb-menyen. 

Svær bil 

Superb er nå hele 486 centimeter lang. 
Likevel er vekten redusert opptil 75 kilo i forhold til forgjengeren. 
Inntrykket av en stor bil forsterkes av den lange akselavstanden på 284 centimeter. 
Med reduserte overheng er bilen også klart mer velproporsjonert enn tidligere sett fra siden. 

Det er imidlertid bredden - nå 186,4 centimeter - som har økt mest i forhold til forrige generasjon og som definitivt gir bilen komplette storbil-dimensjoner. 
Samtidig gir dette bilen den innvendige bredden forgjengeren manglet og som ga den begrensninger for eksempel om man hadde behov for å sette inn tre barneseter. 
Det skal nykommeren takle fint. 

Romsligheten er med andre ord bedre enn noen gang. 

Og den slår klart klassereferansen, Volkswagen Passat, på dimensjoner... 

Den utmerkede bakseteplassen har altså økt bredde - med nesten fire centimeter, men den allerede formidable benplassen er uendret. 
De ytre plassene har Isofix-feste til barneseter, men ønsker man å plassere tre barneseter der bak, er det vanlige seter som gjelder på alle tre plassene. 

Bagasjeromsvolumet er økt fra 633 liter til klasseledende 660 liter og tilbyr både god lastebredde og -lengde. 

Bedre interiør 

Forsetene er blitt større og bedre, albueplassen mellom fører og passasjer er blitt merkbart bedre. 
Midtkonsollen, som dashbordet, er forbedret både når det gjelder design og materialbruk. 
Vi fikk, etter hvert som vi studerte bilen nøyere fra alle aspekter, et svært klart inntrykk av at Volkswagen-konsernet med den nye Skodaen har tillatt tsjekkerne å gå mye lenger i å integrere de beste løsningene som er tilgjengelige. 
Og dette tross risikoen for høyere grad av intern konkurranse. 

Praktisk 

Skoda har rykte på seg for å tilby en mengde praktiske løsninger og de skuffer ikke denne gangen heller. 
Her har de virkelig tatt det til neste nivå og for å nevne noe: 
En paraply i hver dør foran er et godt eksempel. 
Slevsagt er billettholderen på plass og det er en mengde praktiske rydderom i bilen. 

I det svære bagasjerommet tilbys ekstra plass under det uttagbare gulvet og, som Citroën og Peugeot, tilbyr Skoda en integrert LED-lommelykt der bak. 
Det er dessuten et rom for å legge jakke/frakk under bagasjeromsdekselet. 
I dørene er det plass til å sette flasker på 1,5 liter. 
Det finnes også en 230-volts stikkontakt bak. 

God å kjøre 

Trass i at Superb er så stor er den nå overraskende lettkjørt. 
Den ligger rett og slett bra på veien i alle typer av situasjoner vi fikk anledning til å prøve den i. 
Stabiliteten og retningssikkerheten er meget bra. 
Svinger takler den på en mer dynamisk måte enn før - her har nok introduksjonen av den elektroniske differensialbremsen (såkalt XDS plus), sin del av æren. 
Den begrenser understyring og gir dermed mer betryggende svingkjøring når man er aktiv bak rattet. 

Det finnes selvsagt muligheter for å instille det adaptive understellet - Dynamic Chassis Control (DCC) til det oppsettet man vil ha og det tilbys ulike kjøreprogrammer der innstillingene kan påvirke styring, gassrespons og understellets oppsett. 
(Sport, Normal, Comfort og Individual). 

Fast, men komfortabel 

Understellet er godt avstemt og, selv om det relativt «fast i fisken», oppleves komforten som upåklagelig takket være en effektiv fjæring som filtrerer bort det meste av små ujevnheter i veibanen. 
Samtidig verken krenger eller gynger bilen, heller ikke når den blir presset. 
Støynivået, som ofte tidligere har vært nevnt blant ting som trakk ned hos Skoda, opplever vi i denne bilen som godt dempet. 

Godt motorisert 

Bilens motorer har, i det minste på papiret, fått redusert forbruk og utslipp med inntil 30 prosent, samtidig som de har opptil 20 prosent bedre ytelser. 

Utvalget består av 1,6 TDI (120 hestekrefter), 2,0 TDI (150) og 2,0 TDI (190) på dieselsiden. 
Bensinmotorene er som følger: 1,4 TSI (125 hester), 1,4 TSI (150), 1,8 TSI (180), 2,0 TSI (220) og den relativt heftige 2,0 TSI 4x4 (280 hestekrefter). 
Importøren regner med at flesteparten vil velge dieselbil, og da helst 190-hesteren. 

Vi rakk å prøve bilen med tre ulike motorer, med manuell og automatisk girkasse og med forhjulsdrift og forhjulsdrift. 

Bjørnesterk diesel 

Først ut var 2.0 TDI i 190-hestersvarianten i kombinasjon med firehjulsdrift og DSG - dobbelkløtsj-automat. 
I utstyrsnivået Style koster den 475.000 kroner og burde ha potensial til å bli bestselgeren hos Superb-kundene. 
Motoren har krefter som rekker i lange baner for norske kunder og med sin jevnt utporsjonerte trekkraft - 400 newtonmeter fra 1.750 til 3.250 newtonmeter, er fremdriften upåklagelig i alle situasjoner. 

Effektiv, ikke festlig 

Det den ikke har, er evnen til å vekke entusiasme - til det er den altfor sivilisert og kultivert, i den forstand at kraftutviklingen er lineær, skyvet helt jevnt og den stort sett dempede motorlyden anonym. 
Det gjør at motoren gjør jobben den skal svært bra, men uten å begeistre en autofil fører. 
Det kan vi imidlertid ikke la trekke ned: 
Det er dette som er oppgaven til en motor i en bil som først og fremst skal være et effektivt transportmiddel. 
Og den oppgaven gjør dieselmotoren, særlig i denne kombinasjonen med diesel og automat, på en nærmest perfekt måte. 

Og autofile førere vil uansett velge en annen type bil... 

«Racer»-versjon 

Dessuten: 
Vi fikk noe i nærheten av autofilt kick dag to, da vi fikk kjøre toppversjonen, 2.0 TSI med 280 hestekrefter (en litt mer moderat variant av motoren vi finner i super-GTI-en VW Golf R). 
Denne gjør Superb til en formidabel Autobahn-sluker, som vi fant ut på den tyske motorveien syd for München, men den gjør det i tillegg mulig å sette tilbørlig pris på Skodaens nesten sportslige egenskaper når den virkelig kan presses. 

Plutselig ble det rett ut sagt morsomt å kjøre Superb. 
0 - 100 på 5,8 sekunder forteller noe av historien, men ikke hele. 
Motoren er egnet til å begeistre, selv i en så fornuftig bil som Superb. 
Med denne under panseret har man inntrykket av at bilen krymper rundt en, at den er blitt lettere, og at bare et lett trykk på gasspedalen sender den susende avgårde... 

Velger velutstyrt 

Utstyrsnivåene går fra den enkleste, Active, via nivå 2: Ambition og nivå 3: Style, til det fullspekkede nivået Laurin&Klement; (L&K;). 
Importøren presiserer at flertallet velger et av de to øverste nivåene, og helst også med firehjulsdrift. 
Faktisk har 4x4-versjonene allerede på dagens generasjon en andel på 70 prosent, ifølge Skoda-direktør Kai Robert Solheim. 
På nykommeren blir firehjulsdrift tilgjengelig på et bredere utvalg av modeller - også på bensin- og dieselversjonene med 150 hestekrefter. 

Allerede nivået Active inkluderer blant annet multifunksjonsratt i skinn, bremseassistent, kollisjonsputer og cruise control (konstantfartsholder), mens Ambition blant annet tilbyr filskift-assistent, blindsonevarsler, bi-xenon-hovedlys og parkeringssensorer. 

Style inkluderer blant annet elektrisk justerbare alcantara-seter, adaptiv cruise control, fjernlysassistent og navigasjon. 

Med toppnivået L&K; følger blant annet wi-fi, skinnseter, el-bakluke med fotsensor, adaptivt understell og varme i baksetene. 

Fra 309.000 til 677.000 kroner 

Noen priseksempler: 
Innstegsversjonen, 1.4 TSI Active med 125 hester vil nok fortone seg som i snaueste laget for de fleste - men den kan skilte med den lave prisen på 309.000 kroner. 
Ser vi på neste utstyrsnivå, koster midt-på-tréet-versjonene 1.4 TSI med DSG og 150 hester, 379.000 kroner mens dieselvarianten 1.6 TDI på 120 hester med 7-trinns DSG kommer på 352.000 kroner. 
Flere vil nok velge neste nivå, Style, hvor 1.8 TSI på 180 hester og 7-trinns DSG kan fås for 434.000. 
Dieselmotor og 150 hester kan kombineres med firehjulsdrift, men da ikke med automat. 
Som Style, koster denne 408.000 kroner. 

Aller dyreste versjon er 2.0 TSI-versjonen på 280 hester med utstyrsnivå L&K; som koster 677.000 kroner. 
Denne motoriseringen er også tilgjengelig som Style - da til 639.000 kroner. 

Er i salg nå 

Forhåndssalget av Superb startet allerede 29. mai, men bilene er ikke ute hos forhandlerne før i oktober. 
De første av dem som som nøyer seg med kombi-versjonen, vil derimot kunne få sin bil rett over sommerferien. 

Importøren satser på å selge totalt 1.800 Skoda Superb i løpet av første hele salgsår (2016) og selvsagt med en klar overvekt av stasjonsvogn. 
Med en tilleggspris på bare 10.000 kroner i forhold til kombien, sier vi: 
Ingen grunn til å nøle! 

Reiseomkostningene til denne reportasjen er dekket av importøren. 
Les mer her 
