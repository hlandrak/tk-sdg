Restaurantanmeldelsen: 5 grunner til å stå i kø for en Illegal burger
Fem år etter starten er Illegal-burgeren fremdeles kriminelt god. 
Her er årsakene. 

1: 
Det ligger sentralt, og det går fort 

Vi tar vår ene innvending med en gang: 
Lokalet er lite og litt knotete og stekeosen kan bli påtrengende når det er fullt. 
Plastbord og -stoler gjør at stedet minner mer om et venterom eller en gategrill, men så er det heller ikke meningen at man skal sitte her utover kvelden. 
På tross av at de tilbyr vin og musserende på flaske ved siden av kaffe, smoothies, øl og mineralvann. 

Det er to trappetrinn opp til kassen der du bestiller og betaler. 
Så er det bare å prøve å finne seg en plass mens du venter på å få maten. 
Selv når det har vært mange folk har vi alltid klart å finne en sitteplass, enda bare det er plass til ca. 30 gjester. 
Det har aldri gått mer enn ti minutter å få maten, så de er effektive. 

2: 
Du har flere valg, og alle er gode 

Da Illegal burger startet i 2012, hadde de syv typer burgere: 
Seks med kjøtt og en fiskeburger. 
Nå har man utvidet til ti typer, men de skifter ut menyen slik at den som har spist seg igjennom den, har mulighet til å få forandring. 

Flere av burgerne har vært med siden starten for fem år siden, som Hot Mama med BBQ-saus, guacamole og jalapeños, Illegal Spessial med chorizo og Gourmet med trøffelmajones. 

Vår erfaring er likevel at de fleste av dem vi kjenner har sine favoritter, og det er disse som utgjør stammen på menyen. 
Mange kunder sverger også til de grillede potetbåtene med aioli. 

3: 
Burgeren er i toppklasse 

Du får burgere i alle tykkelser og fasonger rundt om i byen, men det betyr ingenting hvis selve kjøttet ikke er rett tilberedt. 
Vi foretrekker dem med en rosa kjerne, og ikke for løse i konsistensen. 
Her får du en ordentlig munnfull fra første bit med godt, lettkrydret, saftig kjøtt stekt på Josper-grill, noe som gir burgeren sin karakteristiske smak. 
Brødet har en sprø overflate 

Det er dem som diskuterer det de kaller bun-to-burger-ratio, at det er riktig forhold mellom hamburgerbrødet og kjøttpucken. 
Vi har opplevd at kjøttsaft og dressing begynner å renne nedover hendene mens man spiser. 
Det har ennå ikke skjedd på Illegal burger. 

4: 
Tilbehøret er friskt og nydelig 

Det holder ikke med bare kjøtt og brød: 
Tilbehør som salat, tomat, ost, bacon, sylteagurk og ulike typer saus er også viktige for totalopplevelsen. 
Her får du fint skåret salat, frisk tomat, ost som har smeltet slik at den blir en integrert del av burgeren og dressinger som ikke overdøver kjøttsmaken. 

Vi har opplevd at Spisevennen eller Bordvenninnen har slått frempå at vi kanskje skulle tatt en tur tilbake senere utpå kvelden. 
Ikke fordi det var for lite mat, men fordi de er blitt fysne på enda en smakebit av sine favoritter. 

5: 
De var først og er fremdeles best 

Illegal burger åpnet for fem år siden og var dermed i forkant av burger- og gatematbølgen som har skyllet over Oslo. 
Tidligere var det fast food-kjedene og Beach Club som tilbød et raskt måltid til burgersultne folk. 
Nå har så å si samtlige bydeler innenfor Ring 3 minst ett hipt sted for burgere, burritos og mikrobryggeri-øl. 

På tross av mange formidable konkurrenter de siste år som Munchies, Døgnvill, Tommis Burger Joint og Kverneriet, ligger Illegal fremdeles i toppsjiktet. 
Det er ikke uten grunn at Oslobys lesere har kåret den til byens beste burger flere år på rad. 

Deilige burgere 

Godt tilbehør 

Take away 

Andre burgersteder rundt om i byen 
