Helt rått!
Bedre musikere har vel knapt satt sine ben på lille Groos i Grimstad. 
For et band, D'Angelo! 
Siste dagen for Skral avsluttet på topp. 

Michael Eugene Archer alias D'Angelo er kjent for sin utvikling av neo-soul med sitt kritikerroste album "Brown Sugar" i 1995. 
I desember gav 41-åringen ut det kritikerroste albumet Black Messiah, 14 år etter sitt forrige album. 

Han lot vente på seg, og over en time etter planlagt tid sto D'Angelo på scenen. 
Han hadde tydeligvis kjørt seg vill. 
Med seg har han bandet The Vanguard på hele ti mann, som består av en knippe eminente musikere. 
Det låter selvfølgelig så stramt og perfekt som man forventer seg av et band med et slikt rykte. 
Det groover så bra at ingen publikummere klarer å stå stille. 
Alle musikerne har et overskudd som det spruter av, og de bare leker seg på scenen. 
Det er en fryd å både se og høre på. 

Etter at bandet får sin presentasjon under "Vanguard Theme" tar de den frekkeste og glatteste overgangen inn i "Betray My Heart". 
Her viser D'Angelo seg også som en entertainer med innøvde dansetrinn sammen med korist Kendra Foster. 
Neste låt var "Spanish Joint", og vi får den ene gode soloen etter den andre. 

Hovedpersonen selv tar seg så en pause for å skifte antrekk før de går inn i låten "Really Love". 
Han har fortsatt stemmeprakten igjen, og går fra de dype til hans særegne falsett. 

Etter den mer rocka "The Charade" med full vreng og shredde-solo, får vi en av hans mest kjente låter "Brown Sugar". 
Den minimalistiske låten leveres ubeskrivelig tight. 
Helt rått! 

D'Angelo og gjengen leker seg gjennom konserten, og bandet følger ham slavisk. 
Holder han opp to fingre så får han to slag. 
Holder han opp åtte, så får han åtte syl-tighte slag. 
D'Angelo har stålkontroll. 
For en fest! 
