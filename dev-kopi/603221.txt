Varmt og vakkert med jazz og symfoniorkester
Jazzkvartetten Come Shine gjestet KSO denne uken, og torsdagens konsert ble en vellykket avstikker fra det vanlige symfoniske repertoaret. 

Et symfoniorkester og en jazz-kvartett sammen på podiet, det byr på nye rytmer, nye klanger, utfordringer både for musikere og publikum, og på symbioser og tydelige skillelinjer mellom ulike musikksjangere. 
Der jazzen har improvisasjon som et ubestridt kjennemerke, har symfonikerne notebladet og dirigenten som rettesnor og fasit. 
Et slikt møte kunne blitt kleint. 
Men det ble vakkert. 

Det visste vi egentlig på forhånd. 
Jazzkvartetten Come Shine fra Trondheim og Kringkastingsorkesteret har samarbeidet tett, og det meste av den konserten vi fikk presentert i Kilden torsdag denne uken, ligger tilgjengelig på NRK nett og er utgitt på CD. 

Det er et spennende samarbeid som er etablert, først altså med KORK, og nå med KSO. 
Konserten i Kristiansand torsdag må betegnes som vellykket. 
Fullsatt sal var det ikke, men de som var der fikk en varm og fin konsertopplevelse med et inspirert band og et inspirert orkester. 
Jeg skal ikke underslå at et symfoniorkester i en slik sammenheng har lett for å bli en slags statister, eller for å si det i musikkspråket: 
Akkompagnatører. 
Og det var de, tidvis. 
Men sannelig fikk ikke også symfonikerne være med på å improvisere, både som helhet, og ikke minst som solister. 
Når hørte vi sist en solo av tubaisten, for ikke å snakke om av kontrafagottisten? 
Det fikk vi nå, og det var både vakkert og morsomt levert av våre symfonikere. 

Erlend Skomsvoll er komponist, arrangør og leder for kvartetten Come Shine og nå også for KSO. 
Mange vil kanskje huske ham for en sprelske versjonen av Holbergsuiten som ble presentert her i Kristiansand for noen år siden, sammen med pianist Christian Hadland og ensemble 1B1. 
Han er et fenomen og et oppkomme av ideer og har gjennomføringspotensiale for det meste. 

Slik også i denne konserten, der vi fikk så mye, fra Billy Strayhorns «Something to Live For» til Johnny Cash’s The Man Comes Around, så utrolig forskjellige, så musikalsk gjennomtenkte, og like så nydelig sunget av Live Maria Roggen. 

Et variert program av standardlåter kombinert med symfoniorkesterets muligheter ble en fin kveld i Kildens konsertsal. 
Og like fint som det var å oppleve de fire i Come Shine, var det å oppleve byens egne symfonikere i tett og nært samspill, og i solo-oppgaver, med de gjestende jazzmusikere. 
