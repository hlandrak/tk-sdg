En soulmann fra Vestmannaeyjar
Stor stemme fra en liten øygruppe sør for sagaøya. 

Júníus Meyvant: 
"Across the borders" (Record Records/Border) 

Når Unnar Gísli Sigurmundsson først skulle finne seg et artistnavn, kunne han vel valgt noe bedre. 
Júníus Meyvant er ikke så mye lettere å huske, men han synes kanskje det passer bedre til 60-tallssoulen. 

Debuten "Floating harmonies" ble kåret til beste popalbum på Island i 2017, og nå er mannen fra Vestmannaeyjar tilbake. 
Første singel var "Let it pass", et sted mellom Rod Stewart og Jackson 5. 
Crooningen er tilbake i "Carry on with me". 

Singel nummer to var "High alert" i northern soul-stil, musikken som sent på 60-tallet inntok dansehallene i Nord-England. 
Mer av samme slag finner vi i "New waves", og det kan vanskelig bli for mye northern soul. 

Meyvant har likevel mye annet å by på, og "Punch through the night" er oppspritet visesang med cembalo og strykere. 

Han sammenlignes med soullegendene uten at han helt er der ennå. 
Men han er på god vei, som i lavmælte "Until the last minute". 

Beste spor: 
"Love child", "High alert", "Let it pass", "Punch through the night", "Until the last minute". 
