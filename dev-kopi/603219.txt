«Born2Drive»:Moro med motor 

Filmanmeldelse: 
Ta gjerne med arvingen på «Born2Drive», men vær forberedt på at den kan gjøre ham eller henne fullstendig bilgal. 

Oliver Solberg er det man trygt må kunne kalle arvelig belastet. 
Med en mor Pernilla som er norgesmester i rally og en far Petter som er verdensmester i rallycross, kunne det liksom ikke bli noe annet enn motorsport på ham. 
«Born2Drive» følger 15-åringens første, men svært målbevisste skritt mot en egen karriere. 

Regissør Daniel Fahre forteller i bunn og grunn den samme historien – den om de unge menneskene med de høye ambisjonene – som i sitt Marcus & Martinus-epos «Sammen om drømmen» (2017), men dette er en bedre film. 
Dramaturgien føles mindre konstruert og dramatikken føles mer, vel, dramatisk. 
Man jubler med familien Solberg når det går bra, heier på dem når det går dårlig og holder seg fast i kinosetet når Fahre – ved hjelp av effektiv klipping og kameraer både inne i bilene, ute på banene og oppe i luften – melker de mange billøpsekvensene for alt de er verdt. 

Og det komiske høydepunktet har han klokelig nok spart helt til slutt: et lite innklipp av Oliver som øvelseskjører med pappa som om han var en hvilken som helst tenåring. 
Guttungen har jo ikke lappen engang! 
