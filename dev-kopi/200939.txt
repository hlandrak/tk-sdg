TEST:Samsung UE65JS9505 

Denne TV-en har egentlig bare ett formål: 
Å vise at Samsung kan når de vil. 

Det store spørsmålet er selvsagt om de har lykkes, og det korte svaret er et rungende ja: 
Dette er nemlig en TV som endelig viser Samsung fra sin beste side. 

Men forstå oss rett: 
For også vi har gitt flere av Samsungs TV-modeller gode karakterer opp gjennom årene. 
Poenget er at de sjelden har fått toppkarakter på ren bildekvalitet. 
I stedet har det vært den «gode totalpakken» som har vært Samsungs styrke. 

Bildekvaliteten har altså vært helt fin, men nøkkelen til suksess har vært kombinasjonen av lekker design, samt mange funksjoner og finesser til en levelig pris. 

Og her skiller JS9505-serien seg ut: 
Den er nemlig laget ene og alene for å vise kundene at Samsung fortsatt kan hoste opp bildekvalitet på linje med de aller beste. 

Når det gjelder TV-ens fasong tvinger de deg imidlertid til å ta et valg, for som du ser på bildene sverger Samsung til bueformen på årets 9000-serie. 

Hva har de gjort? 

De store nyhetene på Samsungs toppmodeller er i år 10-bits fargerom og HDR, og ikke minst at de endelig tilbyr ekte bakgrunnsbelyst LED med lokal dimming. 
Det første betyr kort fortalt at TV-ene skal klare å gi deg langt flere fargenyanser enn før, mens det siste betyr at TV-panelet får langt bedre kontroll over sortnivået. 

Med JS9505-serien vinker altså Samsung farvel til det som har vært kant-LED-TVenes store akilleshæl: 
Nemlig et litt ustabilt sortnivå på grunn av lysgjennomtrenging fra LED-diodene, og de rykker dermed opp til å bli en verdig konkurrent til Panasonic 65AX900 og Philips 65PU9809. 

Men Samsung ville ikke vært Samsung om de hadde glemt design og finesser. 

For spør du oss ser JS9505 riktig så bra ut. 

Den er riktignok en god del tjukkere enn de sylslanke kant-LED-modellene, men siden det skyldes at LED-diodene her er plassert rett på panelet og gir en bildemessig gevinst, ville det vært trist å irritere seg over det. 

I denne prisklassen forventer vi imidlertid god materialkvalitet, og det får vi også: 
Børstet aluminium går igjen over det hele, dandert med noen kromdetaljer for å bryte opp, og ikke minst en svært solid TV-fot som gir inntrykk av at TV-en svever når du ser den forfra. 

Samsung har også jobbet med baksiden av TV-en, så har du en studioleilighet der TV-en skal plasseres midt i rommet, vil den glatte baksiden falle i smak. 
Alle tilkoplingene skjer på en helt ny One Connect-boks, som har blitt mindre siden i fjor, og det betyr at det kun er strøm og signalkabel som går opp til TV-ens bakkant. 

Vi nevner også den nye fjernkontrollen, som nå har blitt mer kvadratisk og etter vår oppfatning bedre å holde i. 

I motsetning til Sony og Philips har imidlertid ikke Samsung prioritert lyden. 
De innebygde høyttalerne oppleves dermed som greie, men her er moralen klar: 

For god lyd bør du minimum skaffe deg den matchende lydplanken Samsung tilbyr, koble til Samsungs trådløse høyttalere, eller bruke det surroundanlegget du allerede har. 

Tizen: 
Fortsatt ikke klar 

Dessverre var ikke Samsungs nye smart-TV-løsning helt på plass på vårt testeksemplar, og spesielt app-butikken manglet innhold vi kunne prøve ut. 

Vi har imidlertid fått bekreftet fra Samsung Norge at alle de store smart-TV-appene de hadde på sine 2014-modeller vil bli konvertert over til Tizen i løpet av mai måned. 
Dette inkluderer blant annet Netflix i 4K, HBO Nordic, TV 2 Sumo, og ikke minst NRK-appen. 

En full gjennomgang av Tizen må vi altså komme tilbake til, men det vi kan konstatere allerede nå er at brukervennligheten ser ut til å være på plass: 
Både ikonene og menyene virker logisk oppbygd, og ikke minst reagerer menyene kjapt hver gang du trykker på fjernkontrollen. 

Se bilder av smart-TV-menyene og bildeinnstillingene her: 

Og hvis du lurer: 
Både tale- og bevegelsesstyring er fortsatt på plass, men det har vi ikke testet ... 

Bildekvalitet som sier wow! 

Vi har ofte gitt Samsung litt tyn for å være satt opp for kraftige bildeinnstillinger, men det var - bank i bordet - heldigvis ikke tilfellet når vi pakket opp denne gang. 

De fire bildemodusene er dynamisk, standard, naturlig og film, og hvis du får angst av å rote rundt i bildemenyen, anbefaler vi at du bruker «natulig »på TV-sendinger, og «film» på Blu-ray-inngangen. 
I praksis senket vi kun lysstyrke, kontrast og ikke minst bakgrunnsbelysningen et par knepp før vi ble meget fornøyd med bildekvaliteten på dem begge. 

Det alene er et godt tegn, og at førsteinntrykket stemte fikk vi bekreftet når vi sammenlignet Samsungen med toppmodellen til Philips. 

For første gang på lang tid leverer nemlig Samsung en TV hvor sortnivået imponerer selv når du har skrudd av alt lyset i rommet. 
Det er altså ikke dagligdags. 

Hvis du, i likhet med undertegnede, vil ha jevne bevegelser når du ser på film, må du imidlertid huske på å sette «Auto Motion Plus»-funksjonen til jevn, manuelt i bildemenyen. 
Den blir nemlig deaktivert under Film-modusen. 

Men sortnivået er ikke det eneste området hvor Samsung nå imponerer, og stikkordene er farge og lysstyrke. 

Nå skal det sies at nesten alt vårt testmateriale er 8-bits, men selv der klarer Samsungen å skvise ut hakket flere fargenyanser enn Philipsen. 
Når vi svitsjer over til demovideoene med 10-bits fargerom og 4K-oppløsning får vi også bekreftet at panelet har et lite gir ekstra. 

Ja, når det gjelder 4K-innhold må vi faktisk si at vi foretrekker bildekvaliteten hos Samsung. 

Se bilder av hvordan Samsung viser 4K-innhold her: 

Per dags dato er det likevel forsvinnende lite 4K-innhold å fråtse i. 

Det store spørsmålet er derfor hvor godt JS9505 oppskalerer alt fra vanlige TV-sendinger til Blu-ray filmer. 

Og her ble det en jevnere duell. 

Den korte historien er nemlig at begge de to duellantene gjør en svært god jobb med skaleringen, og har du bare en TV foran deg er det ikke lett å se forskjell. 
Side ved side, ser vi likevel at bildemotoren til Philips klarer å skvise ut litt flere detaljer i bakgrunnen, noe som også gir hakket mer dybde i bildet. 

Hva med innsynsvinkelen? 
Det er ikke til å legge skjul på at vi i Dinside har vært skeptiske til bueformen, og på små TV-modeller er vi det fortsatt. 

Fjorårets test av Samsungs 78-tommer viste imidlertid at bueformens fordeler blir sterkere enn ulempene når størrelsen øker, og med tanke på at JS9505 ikke kommer i mindre enn 65-tommer er mye gjort. 

I bruk opplever vi innsynsvinkelen som helt ok, selv om den såvidt blir slått av Philipsen på dette punktet. 

Men pleier du å hoppe opp og ned, mens du står helt på siden av TV-en? 
Da er det Panasonic AX900 du bør gå for. 
Med sitt flate IPS-panel gjør den nemlig en klart bedre figur på dette punktet. 

Men er den egnet til gaming? 

En av de store svakhetene med 4K-TVene har vært at input-lagen har økt på grunn av all bildebehandlingen som må til, og at dette kan være en nedtur for aktive PC-spillere. 

Selv spiller vi kun konsollspill (Xbox One/PS4), og har ikke opplevd dette som noe problem i praksis. 
Betingelsen er imidlertid at du setter TV-en i spill/gaming-modus, slik at den deaktiverer all unødvendig bildebehandling. 

PS: 
Vi håper å få testutstyr som kan måle dette framover, men rakk det dessverre ikke i denne runden. 

Konklusjon 

Med bedre fargerom, kraftigere lysstyrker og et glimrende sortnivå, er JS9505 et godt eksempel på at 4K-utviklingen raser videre med uforminsket styrke. 

På flere områder setter den ganske enkelt en ny standard, og fremstår dermed som en av de beste TV-ene vi har testet. 

Prisen på 60.000 kroner for 65-tommeren er imidlertid så stiv at få vil kjøpe den, men i praksis har det neppe vært planen at JS9505 skulle bli en salgssuksess heller. 

Vi tipper at målet har vært å vise kundene at også Samsung kan lage en TV hvor bildekvaliteten er satt i høysetet. 
Og har du lyst til å bli med på moroa, må du også betale prisen. 

Selv tipper vi at mange som drømmer om JS9505, i stedet vil ende opp med «lillebror» JS9005. 
De to Samsung-modellene er nemlig så godt som identiske, bortsett fra at JS9005 er slankere fordi den har Kant-LED-belysning. 

Av 2014-modellene vi har testet er det spesielt Panasonic 65AX900 og Philips 65PU9809 som bør vurderes. 

Vi skal selvsagt heller ikke glemme LGs kommende OLED-modeller med 4K-oppløsning, men siden LG fortsatt ikke har klart å levere 4K-OLED-modellene de lovet i fjor, holder vi ikke akkurat pusten til de kommer ... 

Samsung UE65JS9505 
