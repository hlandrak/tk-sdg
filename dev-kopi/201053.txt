TEST:Emotion Evo Cross 

En imponerende elsykkel fra Baskerland. 

Når vi snakker om elsykler, tenker vi som med det meste annet på Asia. 

Syklene til BH Emotion produseres derimot av et spansk selskap, Beistegui Hermanos. 
De holder til i Vitoria/Gasteiz i Baskerland. 

Lange tradisjoner 

Fabrikken har tradisjoner helt tilbake til 1909, og er mellomstore i europeisk sammenheng med 200.000 produserte sykler per år. 
Gjennom konsernet Cycleeurope eier de tradisjonsrike sykkelmerker som Peugeot, Gitane, Bianchi og vårt hjemlige DBS. 

Årets utgave av fjorårets IKEA-sykkel? 
TEST: 
Diavelo Pure 7 fra XXL 

De produserte sin første elsykkel i 2006, den gangen med karbonramme og motor/batteri fra Panasonic. 

Siden har de utviklet egne løsninger. 
På den modellen vi tester her, stammer riktignok batteriet fra Samsung, men motoren er helt og holdent egenutviklet og ikke tilgjengelig for andre produsenter. 

Sportslig inntrykk 

Umiddelbart gir Emotion Evo Cross et sportslig inntrykk, med nedsenket stang og batteri integrert i rammen. 
I utgangspunktet leveres den uten bagasjebrett og skjermer, men dette er like enkelt å ettermontere som på andre sykler. 

Hjuldimensjonen er 28 tommer, og dermed er dette en hybridsykkel som egner seg best på asfalt. 

Motoren fungerer slik at den programmeres idet du setter foten på pedalen. 
Om du gjør dette før motoren er skrudd på via det avtakbare displayet på styret, blir motoren forvirret. 
Dermed må du altså skru på strømmen først, vente til sykkelen «booter» opp og deretter plassere foten på pedalen. 

Ivrig som ei bikkje i bånd 

Når du gjør dette, merker du at sykkelen er ivrig etter å komme i gang. 
Den oppfører seg rett og slett som en hund som gjerne vil gå tur. 
Det er nesten som om den kjører fra deg før du får satt deg. 

Vi snakker med andre ord om svært kort responstid her. 
Sykkelen akselerer raskt, og det går ikke lang tid før vi merker effekten av motoren. 

Heldigvis kan motorkraften, her som på alle andre elsykler reguleres, i dette tilfellet i fire trinn. 

Det tok imidlertid ikke lang tid før vi merket at vi hadde usedvanlige krefter mellom beina. 
Vi har etterhvert testet en god del elsykler, og ingen av dem har gitt en så markant motoreffekt. 

Usedvanlige krefter 

Vi brukte nøyaktig 11 minutter fra Oslo Spektrum til Økern, der Dinsides kontor ligger. 
Og fra nærliggende Risløkka og opp til Grefsenkollen brukte vi 18 minutter. 
En tur som tar oss over 40 minutter med vanlig sykkel og som du ifølge Google bruker 15 minutter på med bil. 

Det er en tur på 6,5 kilometer med hele 263 meter stigning. 
Vi var hjemme igjen på litt over ti minutter, og her var forskjellen ikke nevneverdig fra en tur med vår vanlige tråsykkel. 

Batteriet er 36 volt og spesifisert til 432 watt-timer (Wh) og 12 amperetimer (Ah). 
Det vil ifølge leverandøren gi en realistisk rekkevidde på mellom 5 og 9 mil i norske bakker og berg. 

Brukte halvparten på turen 

Etter turen til og fra Grefsenkollen satt vi igjen med 55 prosent av kapasiteten. 
Da vi nådde toppen, var det 63 prosent igjen. 
Det meste av strømmen gikk som forventet med i oppoverbakkene. 

På en kort tur til butikken (1 kilometer, 25 meters stigning) gikk batterikapasiteten ned med ca. 3 prosent. 

Vi prøvde også sykkelen på strekningen Risløkka- IKEA på Furuset, en tur på fem kilometer på fortauet langs Østre Aker vei. 

Denne sterkt trafikkerte strekningen har så godt som ingen bakker, og selv med en vanlig sykkel er det lett å få opp farten her. 

Er det virkelig lovlig? 

Med Evo Cross gikk det virkelig unna, for å si det forsiktig. 
, 
Vi kom raskt opp i 30 kilometer i timen, og hadde ingen problemer med å ligge der hele veien med minimal egeninnsats. 

Myndighetene har satt grensen ved 25 kilometer i timen, med ti prosents slingringsmonn. 
Hvilket vil si maks 27,5 km/t. 

Vi ble derfor noe overrasket da vi tilsynelatende fikk hjelp også godt over 30. 
Vi sjekket derfor for sikkerhets skyld med daglig leder Jo Espen Bjerk hos Evo Konsept AS om sykkelen virkelig er lovlig. 

Han forsikret oss om at så er tilfelle, og at effekten vi merket kun skyldtes at motoren er kraftig og dessuten programmert til å oppføre seg annerledes enn konkurrentene. 
I tillegg har motoren ingen bremseeffekt, og dermed merkes effekten av motoren også etter at den er koblet ut og pedal- og tyngdekraften overtar. 

Erstatter bilen på korte turer 

Dette er gode nyheter for de som primært kjøper elsykkel fordi de hater bakker og som synes at de billigste elyklene gir litt lite kraft når det er som brattest. 

Med Emotion-sykkelen har du egentlig ingen motbakker i det hele tatt. 
Selv i forholdsvis høye gir (og her har du 24 av dem, tre foran og åtte bak) seiler du oppover som på flatmark i medvind. 

Med de andre syklene vi har prøvd (også med den 16.000 kroner dyrere Merida Big Nine E-Lite 900DX) følte vi at fordelene i forhold til tradisjonell sykkel var beskjedne, sett i forhold til prisen. 

Med Evo-sykkelen følte vi at vi hadde en reell erstatning for en bil på distanser under et par mil. 

Det gikk som en lek å forflytte seg rundt i Oslo, og terskelen for å ta seg en tur for å handle eller besøke venner på den andre siden av byen ble senket betraktelig. 

Hjulmotor fikser jobben 

De fleste synes å være enige om at krankmotor er å foretrekke framfor motor montert på for- eller bakhjul. 
Dette er noe vi selv har ment, i likhet med kollega Brynjulf Blix. 

Evo-sykkelen har bakhjulsmontert motor, men akkurat her kan vi ikke si at det er noen ulempe. 
Du får fortsatt det karakteristiske skyvet i ryggen når du sykler, noe du slipper med krankmotor. 

Men når motoren er så kraftig som her (350 watt, men med såkalt nominell effekt på lovlige 250 watt), oppveier moro-effekten eventuelt ubehag. 

Prisen på på nesten 27.000 kroner vil nok føles stiv for mange, og du får mye elsykkel for halvparten også. 
Dette er likevel noe helt annet enn de andre typene vi har prøvd. 

Ifølge produsenten selv er det ikke noe poeng å selge sykler billig. 
Det er kvaliteten som er viktig for dem. 
Du kan med andre ord ikke regne med at sykler som dette vil synke vesentlig i pris med det første. 

BH Bikes Emotion Evo Cross 2015 

Det er alltid dyrt å være tidlig ute. 
Er du først villig åpne lommeboka på vidt gap og kaste deg inn i den øvre delen av den relativt ferske elsykkelverdenen, er Emotion Evo Cross et glimrende valg. 
