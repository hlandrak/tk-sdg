Mighty Sam McClain ga jernet til det siste
Fullt trøkk i samarbeid med Knut Reiersrud. 

ALBUM: 
Mighty Sam McClains karriere startet i et gospelkor i Louisiana i 1948. 
Han var fem år, og veien var staket ut. 

Han har jobbet med folk som Little Melvin Underwood og Hubert Sumlin, men også feiret triumfer som soloartist. 

Fra 2011 har han samarbeidet med Knut Reiersrud. 
Dette kraftfulle albumet er deres andre, og det ble McClains siste. 
Han døde av hjerteslag 15. juni i år, 72 år gammel. 

Mighty Sam får ordene til å bety noe, enten han framfører den følsomt selvbiografiske «Somebody Help Me» eller gir alt over et funky komp. 
En flott kontrast oppstår når det hele dempes til hviskenivå for så å eksplodere i duetten med Reiersrud på «Que Sera Sera». 
Det som skjer, det skjer, hva vet vi om framtida? 

Et norsk kanonlag følger sangeren på dette eventyret, foruten trollmannen Reiersrud, spiller blant andre David Wallumrød hammond, Nikolai Hængsle Eilertsen bass og Andreas Bye trommer, pluss kor og strykere. 

Mighty Sam lever opp til tilnavnet sitt. 
Framføringen er mektig, inderlig og i perfekt timing med backingen. 

En kjempe som ga jernet til det siste. 
