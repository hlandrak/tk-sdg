Mayans MC:Voldelig såpeopera på to hjul 

Etter syv sesonger med Sons of Anarchy tar Mayans MC over stafettpinnen. 
Det betyr mer av det samme: vold, motorsykler og støvete drama. 

Det mangler ikke på tunge skinnvester, kul musikk og grusomme torturmetoder når Sons of Anarchy-skaper Kurt Sutter vender tilbake til MC-miljøet i Sør-California. 
Sutter brukte syv sesonger på å skildre motorsykkelklubben Sons of Anarchy i en blodig smørje av narkotrafikk, vold og plottsvinger bak hvert gateskilt, og nå gjør han, vel, akkurat det samme i Mayans MC. 

Ufrivillig undercover 

Sons of Anarchy-fans kjenner fort igjen Mayans Motorcycle Club som en både rivaliserende og alliert gjeng fra forrige serie. 
Nå skyves de til midten av scenen idet kampen om herointrafikken over og under USA-Mexico-grensen utkjempes. 
I et knallhardt miljø av veteraner med navn som Bishop, Creeper og El Coco følger vi det aspirerende medlemmet Ezekiel. 

EZ, som familie og venner kaller ham, gjør en avtale med myndighetene da han blir fengslet for å ha skutt en politimann og går ufrivillig undercover. 
Han jobber seg inn i Mayans MC gjennom broren og medlemmet Angel, og med orkesterplass til grensekrigen rapporterer 
EZ motvillig til FBI om utviklingen. 

At kvinnen han forlot da han ble satt i fengsel nå er samboer med den største heroinsmugleren og arbeidsgiveren til Mayans MC, gjør ikke hverdagen mindre intens for EZ. 

Voldelig såpeopera på to hjul 

Samtidig kidnappes barn, junkier settes i bur, tilfeldige bønder får brennende fett tømt over seg, og lik strøs ut på torgplasser i Mexico. 
Omtrent som i virkelighetens narkokrig, men grusomhetene oppleves alltid litt ekstra kjipe i Kurt Sutters MC-univers. 

Sons of Anarchy var aldri et høyverdig og høytidelig drama slik andre 2000-tallsserier gjorde suksess med, men bød på noe helt eget i sin kitschaktige verden. 
Seriens appell var miksen av knallgode rollefigurer, en ustoppelig rekke plottsjokk og følelsen den ga av å lese en utslitt paperback fra hyttedoen. 

Lurvete såpeopera på to hjul, med vold som motor og California-frihet som fjernlys. 
Slik treffer også Mayans MC, selv om de to første episodene mangler det fargerike galleriet som krydret Sons of Anarchy. 

Mayans MC har ingen planer om å kjede seeren 

Det som derimot er åpenbart, er at Mayans MC ikke har planer om å kjede oss. 
Plottkompasset utsettes for magnet etter magnet i løpet av den første episoden, så god/ond-pilen virrer i alle retninger før timen har gått. 

At den en gang så lovende 
EZ er vår helt, er det ingen tvil om, men hvorfor har han landet i denne skrustikken av en hverdag? 
Finnes det en vei ut for ham? 
MC-vennene hans byr på like doser lojalitet og hensynsløshet. 
Hvem som er venn og hvem som er fiende, er helt i det blå. 
Underholdende og velskrudd drama? 
Veldig. 

Skorpioner, løshunder, lopper og støvete landeveier 

Samtidig ser Mayans MC virkelig ut som den rufsete serien den vil være. 
Skorpionene kjekker seg mot kamera, løshundene bugner av lopper, opprørsgraffitien i Mexico drypper nedover de varme veggene, og landeveiene er så støvete at man utvikler astma av å se på. 

Det Mayans MC mangler av tydelige figurer i de første episodene, tar den igjen på alt annet. 
Forbered deg på å bli underholdt, kun avbrutt når volden blir så umenneskelig at du må ta kaffepause. 
