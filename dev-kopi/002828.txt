Skandinavisk noir i særklasse
Tøff, dansk bakgårdkar leverer et rapshow som tilhører sjeldenhetene på by:Larm. 

Det er jo ganske spennende materie den danske rapperen S!vas opererer med. 
En dæsj engelsk, god dose dansk, sleng innpå arabiske fraser og hjemmesnekrede slanguttrykk, gjerne fremført med auto-tune, og kna det sammen med hissig hihatprogrammering, buldrende bass og saftig synth. 

Det blir fet musikk av sånt. 

I 2013 leverte S!vas femspors-EPen d.a.u.d.a og året senere oppfølgeren d.a.u.d.a II – brutalt kule pakker der harmonier og tung trap smeltes sammen i skjønn forening, godt hjulpet frem av husprodusent Reza. 

Singelen “Kbhavana”, et råstilig rapanthem som er hentet fra øverste hylle, for å nevne et eksempel, viste at dansken har, kremt, et internasjonalt tilsnitt. 

Når S!vas går i full effekt på by:Larm konstanterer han nettopp dette. 

Fra glorifisering av fransk cognac og luksusweed til gatefortellinger. 
S!vas får nesten alle i Red Bull-teltet til å bevege seg og veie armer, noe som virkelig tilhører sjeldenhetene i by:Larm-sammenheng. 

I løpet av det knappe 25 minutters settet går S!vas så hardt inn at svetten siler. 
Scenepersonaen, den harde bakgårdskaren, og den kontemporære produksjonen kler ham særdeles godt. 
Nevnte “Kbhavana”, “Det gode liv”, rånebangeren “#Holdet” og ikke minst “d.a.u.d.a” er blant perlene vi får servert i kveld. 

Stemningen blir ytterligere løftet når kompisen Ukendt Kunstner stepper opp på scenen og runder av det übertighte showet. 

Konsentrert, hardt, mørkt og lekkert. 
Det er digg å være norsk når danskene gjester Norge og leverer et show man sent kommer til å glemme, sgu. 
