Velprodusert metal-håndverk
Blast-beaten river i høyttalerelementene og en spiss growl-vokal dundrer mot deg. 
Enslaved sitt nye album starter hardt og brutalt med åpningslåten «Thurisaz Dreaming», men black metal-tendensene tar raskt en vending inn i den progressive verden med en hypnotiserende groove og clean-vokal. 
Enslaved har holdt på i 24 år , har vunnet en rekke spellemannpriser og har fans verden over. 
Dette albumet er definitivt i tråd med forgjengeren «RIITIIR», men tar et steg videre. 

Låtene byr som vanlig på heftige gitarriff , og det går fra de dype, mørke man kjenner fra black metal til de mer melodiske og eksperimentelle fra progressiv musikk. 
Stemningene skifter raskt og siden alle låtene klokker inn til over åtte minutter blir det mye informasjon i løpet av en sang. 

Det mangler fortsatt litt på melodiføringene som til tider blir litt for stillestående. 
Dette høres spesielt under den mer rocka låten «Building With Fire». 

Enslaved er en rutinert ringrev , og i sitt eget studio har de skapt et gjennomgående godt og velprodusert album. 
De holder seg tro mot sine røtter, men tar samtidig musikken videre. 
