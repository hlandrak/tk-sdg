Intel Core i3-6300 «Skylake»
Glimrende prosessor-valg for selvbyggere. 

Sjette generasjon Intel Core-prosessorer - kodenavn «Skylake», har vært i butikkene siden tidlig i høst, og begynner nå å bli vanlige i stadig flere bærbare PC-er. 
Men også i stasjonære er Skylake-prosessorer høyaktuelle for tiden. 
Vi har kjørt noen testrunder med en av de aller mest populære medlemmene i serien, budsjettmodellen Core i3-6300. 

Dette er nytt 

Skylake etterfølger Broadwell-generasjonen, og skal både yte bedre, kreve mindre strøm og by på vesentlig raskere grafikkhåndtering. 
Prosessorene krever hovedkort med ny prosessorsokkel 
- Socket 1151. 

For deg som ønsker å oppgradere en eldre PC, er det greit å vite at de fleste hovedkortene også krever nye minnebrikker - DDR4 SDRAM. 
Den gode nyheten er at minneprisene er svært lave for øyeblikket, du vil uten problemer finne 16 GB RAM fra kvalitetprodusenter til godt under tusenlappen. 

Vårt testoppsett 

Til vår test benyttet vi et ASRock H170M Pro4 hovedkort til 1195 kroner. 
Årsaken til at valget falt på nettopp dette hovedkortet, er at det har integrert DisplayPort 1.2-skjermutgang og støtte for lynraske SSD-er i M.2-utforming (både PCIe og SATA). 

DisplayPort 1.2 var viktig da vi skulle teste PC-en mot en 40-tommer 4K-skjerm fra Philips. 

Prosessoren ble testet med medfølgende standardkjøler og vifte fra Intel. 

Til systemminne valgte vi et 8 GB-sett fra Crucial (2 x 4 GB - 2133MHz). 
Hovedkortet har fire minnespor, så her kan vi eventuelt supplere med mer minne senere hvis det skulle bli behov for det. 

Som systemdisk valgte vi en Samsung 850 EVO SSD med kapasitet på 250 GB. 
Denne kan du lese en egen test av her. 

Totalt snakker vi om en oppgraderingskostnad på rundt 4.000 kroner, avhengig av hvilke(n) forhandlere du bruker, og hvis du har kabinett og strømforsyning fra før. 

Strømgjerrig og stillegående 

Intel Core i3-6300 er en dobbelkjernet prosessor med klokkehastighet på inntil 3,8 GHz, med maksimal strømbruk på 47W. 
Takket være lavt strømforbruk er varmeutviklingen svært moderat, og prosessoren egner seg derfor godt i kompakte kabinetter, og bør absolutt vurderes for deg som er allergisk mot PC-støy. 

I BIOS-oppsettet på hovedkortet vi benyttet, kan du velge mellom forskjellige kjøleprofiler: 

Velger du «Silent», kan du oppleve at det kan gå timer mellom hver gang prosessorvifta i det hele tatt roterer, hvis belastningen er liten til moderat, og kabinettet ellers har grei utlufting. 
I praksis lå temperaturen i vårt tilfelle stort sett mellom 60 og 70 grader uten aktiv kjøling. 
Dette kom som en meget positiv overraskelse. 

Velger du kjøleprofilen «Performance» vil prosessorvifta derimot gå konstant, temperaturen senkes betraktelig (til 40-50 grader i vårt tilfelle) og prosessoren vil også yte noe bedre. 

Kraftig nok til det meste 

Det bringer oss over på neste punkt, ytelsester. 
Vi valgte først kjøleprofilen «Performance» og kjørte deretter ytelsesmåleren Passmark Performance Test. 
Den gir et meget bredt og sammenlignbart bilde av ytelsene under forskjellige forhold. 
Den måler også 2D og 3D-grafikkytelsen til den integrerte grafikkprosessoren Intel HD 530. 

I diagrammene under har vi sammenlignet ytelsestallene våre med andre aktuelle prosessorer, slik at du kan danne deg et bilde av hva du kan forvente deg: 

Passmark kategoriserer prosessoren som «high end», til tross for at den prismessig tilhører mellomsegmentet. 
I diagrammet har vi tatt med to av de mest populære prosessorene i bærbar-segmentet (Core i5 og i7), som begge ligger godt bak i3-6300 i ytelse. 
Det er greit å være klar over at det fortsatt er vesentlige forskjeller på stasjonær og bærbar ytelse. 

For sammenligning mot flere prosessorer, klikk her. 

Vi kjørte deretter testen på ny, denne gangen med kjøleprofilen Silent. 
Selv under de tyngste testene startet viften bare et par ganger, og spant aldri mer enn i 8-10 sekunder. 
I diagrammet under ser du hva du mister av ytelse ved å velge denne mer eller mindre vifteløse profilen: 

Grafikkytelsen er nær doblet siden 5. generasjon Intel HD-grafikk, og byr på 3D-ytelse i nærheten av den noen år gamle dedikerte grafikkbrikken AMD Radeon HD 5670. 
Den ligger imidlertid langt bak Geforce GTX950-brikken, som sitter på mange dedikerte grafikkort til rundt 1.600-1.700 kroner: 

For sammenligning mot flere grafikkbrikker, klikk her. 

Men hvor god er grafikkytelsen i praksis? 
Den hadde ingen problemer med å drive vår 4K-skjerm i 60Hz under noen av testene våre, 4K-video flyter helt strøkent - uten at prosessoren blir nevneverdig belastet. 
Og hva 3D-ytelse angår, får du et godt bilde av den i videoen under: 

Vi gjør oppmerksom på at spillet i videoen, Left4Dead II, er noen år gammelt. 
Men det var ingen problemer å spille det i full HD-oppløsning (1920 x 1080 piksler). 
Titler som Fallout New Vegas og Skyrim Elder Scrolls kunne også spilles i full HD-oppløsning, men noe redusert detaljnivå kan være nødendig for å unngå framedrops i de aller mest krevende sekvensene. 

I nyere, krevende spill kan det være nødendig å gå ned på oppløsningen til 720P. 
Vi er uansett temmelig imponerte over hva du får - rett fra prosessoren! 

Konklusjon 

Vi har testet de fleste Core i-generasjonene, men aldri blitt mer overbeviste enn denne gangen. 
Spesielt imponert er vi av ytelsen til den interne grafikken, samt den lave varmeutviklingen. 

Core i3-6300 er rett og slett et glimrende valg for deg som ønsker å oppgradere en tilårskommen PC, eller ønsker å bygge en ny, kompakt og støysvak maskin. 
Den byr på mer enn god nok ytelse til de aller fleste behov, inkludert tyngre oppgaver som 4K-video og moderat gaming. 

Intel Core i3 6300 3,8GHz Socket 1151 Box 
