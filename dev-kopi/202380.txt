TEST:Philips 65PUS9809 

Det beste sortnivået du får per dags dato. 
Men utrolig nok trenger den fortsatt en solid oppdatering for å bli et ordentlig godt kjøp. 

I og med at toppseriene til Philips har vunnet flere av våre TV-tester de siste årene, var det lett å forstå hvorfor vi gledet oss til denne testen. 
Dessverre gikk det ikke helt etter planen. 

Det startet med at vårt første testeksemplar var defekt, og siden det tok lang tid før en ny modell ankom, rakk forventningene å bygge seg kraftig opp. 
For ut fra spesifikasjonene er det lite å klage over. 

En strålende pakke - på papiret 

På innsiden får du den raskeste og kraftigste bildebehandlingen Philips klarer å tilby, selvsagt kombinert med de siste måneders store snakkis: 
Den forgjettede 4K-oppløsningen. 

Vi liker også at Philips bruker et ekte bakgrunnsbelyst LED-panel. 

Det gir nemlig mindre lysgjennomtrenging, og ikke minst langt bedre kontroll over sortnivået enn konkurrentenes alternativer med kant-LED-belysning. 
(Mer om dette lenger ned.) 

Som forventet får du også Philips unike Ambilight-funksjon, som kort fortalt lyser opp veggen bak TV-en i takt med innholdet som vises på skjermen. 
På denne modellen er faktisk Ambilighten firesidig, men siden undersiden kan dimmes ned, trenger du ikke å bekymre deg over å plassere TV-en på et bord med en senterhøyttaler foran. 

LES MER OM AMBILIGHT HER: 
Finessen TV-kundene elsker 

Vi konstaterer forøvrig at både TV-kabinettet og fjernkontrollen har den materialkvaliteten vi forventer i denne prisklassen. 
Vi liker også at Philips legger med en trådløs subwoofer i esken for å gi TV-lyd med mer bass. 
Subwooferen fungerer helt ok, selv om vi fortsatt foretrekker Sonys toppmodell 65X9005B når det gjelder ren TV-lyd. 

Så langt så bra altså. 
Men så startet nedturen. 

To store minuser 

Vi var i utgangspunktet positive da Philips introduserte Android som SmartTV-løsning høsten 2014. 
Det er derfor skuffende å konstatere at Android-TV-funksjonen fortsatt ikke holder mål. 

Vår optimisme gjaldt spesielt alle mulighetene Android kan gi via det enorme app-universet i Google Play. 
Men allerede ved lanseringen slo vi fast at løsningen ikke var komplett. 

Hovedproblemet var at Android-appene basert på Jelly Bean er laget for mobiler og nettbrett, og at det derfor var for mange apper som ikke fungerte på TV-en. 

Et halvt år senere må vi dessverre konstatere at det ikke ser ut til å ha skjedd noe som helst. 

NRK-appen er for eksempel fortsatt ikke på plass, og du får heller ikke gått omveien via TV-ens innebygde nettleser. 
OPPDATERT: 
Ved å gå via nettleseren Chrome, og endre innstillingene på tv.nrk.no/innstillinger til «HTML5avspiller med HLS» og så lagre, fikk vi det til slutt til. 
Takk til leser Andreas for påminnelsen. 
Heller ikke problemet med Viaplay er løst. 

Som om ikke dette var nok, fungerer heller ikke fjernkontrollens klikk og pek-funksjon på appens menyer. 
Her blir du altså nødt til å koble til en USB-mus i TV-en for å manøvrere... 

Oppgraderingen skal skje i form av en gratis ekstern enhet kalt UHD880, som skal sendes ut til kundene i løpet av uke 17. 

Det andre minuset er manglende 4K-støtte. 
For selv om TV-en har 4K-oppløsning, mangler den dessverre HEVC-dekoding. 

Dette er viktig, fordi HEVC-støtte er ett av kravene for å kunne se på 4K-sendingene til Netflix, og Netflix er fortsatt det eneste stedet du får enkel tilgang til 4K-innhold. 

Trøsten får være at HEVC-støtte skal komme med den kommende UHD-880 boksen, og for å si det forsiktig: 

Det er på høy tid. 
Inntil vi har fått testet at UHD-boksen holder det den lover, gjør imidlertid dette at toppkarakteren ryker. 

Men tilbake til bildekvaliteten 

Og her får vi heldigvis smilet tilbake. 
For med 9809 har Philips nok engang sverget til suksessoppskriften med å gi sine toppmodeller ekte LED-baklys. 

I praksis vil det si at alle lysdiodene er plassert rett på selve panelet (fordelt ut over 144 soner), i stedet for å være plassert på kanten av TV-kabinettet. 

Og resultatet ser vi umiddelbart: 

For det første er det her ingen lysgjennomtrenging, noe svært mange kant-LED-modeller lider av. 

Svært god lys- og kontrastkontroll. 
Det betyr at sort er sort, samtidig som lyse detaljer i bildet virkelig skinner. 

Hvorvidt Philips-guruen Danny Tacks påstand om at dette er bedre enn Oled stemmer, er likevel for tidlig å si. 
Det må komme tilbake til når vi har testet flere Oled-TVer. 

Så langt kan vi likevel si at dette er noe av det beste vi har sett, ja vi holder faktisk sortnivået på 9809 som hakket bedre enn på Panasonics glimrende AX900-modell - også den med ekte bakgrunnsbelysning. 

Hva kunne vært bedre? 

Selv når vi sammenligner med 4K-modellene til Sony, Panasonic og Samsung, ser det ut til at Philips klarer å skvise ut ekstra mange detaljer i bildet. 
Selv innrømmer jeg glatt at jeg liker det enorme detaljnivået, men det er også verdt å påpeke et skarpheten kan nedjusteres i bildemenyen om du syns det blir for mye. 
Dette kan spesielt være en fordel på innhold som allerede er av god kvalitet, som Blu-ray-filmer. 

Philips gjør forøvrig en meget god jobb med oppskalering av vanlige TV-signaler, dette er altså en 4K-TV som også evner å få vanlige HD-sendinger til å se svært bra ut. 

Konklusjon 

Bildemessig er det ingen tvil om at Philips 65PUS9809 er en TV i toppklassen. 
Bakgrunnsbelyst LED-teknologi gir et klasseledende sortnivå, og med en svært god dybdeskarphet får du det beste ut av TV-sendinger og Blu-ray filmer. 

Bildemessig er det altså fint lite å klage over, noe som i vår verden tilsvarer en sekser på terningen. 
Det er imidlertid disse to store minusene som ødelegger for toppkarakteren: 

Vi venter fortsatt på siste generasjons Android-TV, og ikke minst må en TV i denne prisklassen ha HEVC-støtte for å få full pott. 
Hvorvidt dette faktisk løses når den forgjettede UHD-boksen blir levert til kundene, ja - det må vi dessverre komme tilbake til. 

Philips 65PUS9809 

Enn så lenge ender vi derfor på en svak femmer. 
