«Fruen fra havet» i London:Pia Tjelta gnistrer i en ellers litt flat forestilling 

Pia Tjelta – og teaterbygningen – er grunnene til å se denne norsk-britiske oppsetningen av «Fruen fra havet». 

Det var med store forventninger jeg gikk for å se den norske oppsetningen The Lady from the Sea på Print Room at the Coronet i Notting Hill. 
For meg startet forestillingen i det jeg åpnet døren. 
Gratisdrinkene til premierepublikumet, de knirkete gangene der malingen flasser av, den originale baren som er prydet med teatersjefens private antikviteter. 
Det er som å være inne i en stue og vite at den store franske skuespilleren Sarah Bernhardt nettopp forlot den. 

Eller, det var vel kanskje over 100 år siden. 
Nå er det Kåre Conradis Ibsenkompaniet som har tatt over scenen for de neste ukene. 
Det er et prosjekt som er like stormannsaktig som dikteren selv. 
Et norsk-britisk ensemble som snakker to språk på scenen i London. 

Forventningene blir heldigvis delvis innfridd. 
Men det er takket være fruen selv, Pia Tjelta. 

Fra Ibsen til expats 

Regissør Marit Moum Aune og dramaturg Mari Vatne Kjeldstadli har satt Fruen fra havet til våre dager. 
Doktor Wangel og de to tenåringsdøtrene er expats på Nord-Vestlandet i Norge. 
De snakker engelsk seg imellom, men forstår stavangerdialekten til Wangels nye, lokale kone Ellida (Pia Tjelta). 

Mange år før Ellida møtte Wangel, forlovet hun seg med en hemmelig elsker. 
Han forsvant på havet, men som alle teaterelskere vet: 
Før kvelden er omme, har et skip lagt til kai ... 

Ettersom Ibsens stykke er satt til en ferieby der noen er i transitt, mens andre sitter fast, er tospråkligheten en forholdsvis logisk ramme. 
Forestillingen glir uanstrengt mellom de to språkene, men grepet blir ikke brukt til å utforske intimitet, forståelse eller avmakt. 
Det er synd. 

Menn som faller av evolusjonen 

På scenen i London tar doktor Wangel en håndfull piller og tvinger dem inn i munnen på sin ulykkelige kone. 
Senere må hun bæres inn i Erlend Birkelands badstueliknende hjem. 

Ellida Wangels ønske om friheten og lengselen mot havet blir dermed et slags symptom på en psykisk lidelse. 
Det er en tolkning som ligger i teksten, men den er på doktor Wangels premisser og etterlater meg helt likegyldig. 

I Ibsens originaltekst blir darwinismen satt opp mot det metafysiske. 
Mennene refererer stadig til evolusjonslæren, men samtidig er det mye i luften de ikke forstår. 
Hva er det som drar Ellida mot havet? 
Er den fremmede elskeren en mann eller en naturkraft? 
Er kjærlighet noe du gjør deg fortjent til, eller er det noe som er bortenfor oss selv? 

Noe av ironien i stykket er at kvinnene føler seg overflødige, mens det er mennene som egentlig er det. 
De får ikke dame, sliter med å formere seg og har søkt seg til Nord-Vestlandet – som en slags siste havn der slekten kan reddes fra undergang. 
Jeg vedder en tier på at den sykelige wannabe-kunstneren Lyngstrand ville lest Jordan Peterson om han hadde levd i dag. 

En fantastisk Pia Tjelta 

Men Marit Moum Aune utforsker ikke disse elementene. 
Isteden setter hun opp et ekteskapsdrama på en sandstrand, som jo Fruen fra havet også er. 
Det er én grunn til at dette fungerer: Pia Tjelta. 

Tjelta bærer på en stor mystikk, mens hun er tilsynelatende hverdagslig. 
Uroen, angsten og sinnet oser fra strandsolen og ut mot oss i salen. 
Det er i hennes tolkning at Marit Moum Aunes versjon blir rettferdiggjort: 

Ellida trenger ikke havet til å lokke henne utfor stupet. 
Det klarer hun utmerket godt selv. 

Samtidig bærer hun med seg et håp: 
Det kan hende at Ellida karrer seg opp fra havet. 
Og det kan hende at hun går tilbake mot mørket, etter at publikum har forlatt salen. 
Pia Tjelta viser hvordan en nyansert skuespiller kan gjøre en hel kveld. 

Menneskets stygge sider 

Bikarakterene graver seg derimot lenger ned i strandsanden, jo mer forestillingen insisterer på at den er moderne. 
Hvorfor kan ikke tenåringsdatteren Bolette reise og studere hvis hun vil? 
Og hvis hun kan det, hva ser hun da i den gamle overlæreren som er kommet for å be om hennes hånd? 

Kåre Conradis overlærer virker sympatisk og kjekk, og selv hadde jeg ikke hevet et øyenbryn om jeg hadde sett ham hånd i hånd med Marina Byes Bolette. 
De kler hverandre på scenen i Notting Hill, men det gjør de ikke hos Ibsen. 

Ibsen har skrevet Arnholm som en tragikomisk skikkelse med et menneskelig behov for nærhet og en ufyselig måte å oppnå det på: 
Han vil forføre sin tidligere elev. 
Det er som en av skuespillerne sier om Ibsen i Aftenpostens reportasje: 
«Han viser frem utrolig stygge sider ved mennesker.» 

Det er nettopp dette Pia Tjelta gjør i denne litt flate oppsetningen av «Fruen fra havet», og av egoistiske grunner håper jeg at ingen castingagenter kommer til Notting Hill. 

I likhet med doktor Wangel vil jeg ha Pia Tjelta på norsk jord, selv om jeg skjønner at det er evolusjonært umulig. 
