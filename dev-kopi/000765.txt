The Wolf Among Us – «Faith»
Mørkt, så jævlig mørkt. 

The Wolf Among 
Us er en adapsjon av Bill Willinghams mørke tegneserieunivers Fables. 
Om skapninger som forkler sin egentlige dyreidentitet ved hjelp av magi, for å leve som mennesker blant avskummet på New Yorks underside i byens beryktede 80-tallsepoke. 

Din jobb, i rollen som sheriffen Bigby Wolf, er å holde disse skapningene skjult for omverdenen. 
Koste hva det koste vil. 

«Faith», den første episoden av totalt fem i spillet (de resterende episodene blir sluppet periodisk utover høsten, vinteren og våren), sparker i gang en spennende historie i klassisk og undersøkende pek-og-klikk-stil. 

Kvalitet i alle ledd 

Grensene mellom tegneserieformatet og spillmediet viskes nærmest ut av Telltale Games, som fikk mye positiv oppmerksomhet for sin versjon av The Walking Dead-tegneserien i fjor. 
Med The Wolf Among 
Us har de gått et steg videre. 

Den visuelle stilen er tro mot tegneseriefortellingene til tegnerne Mark Buckingham, Lan Medina og Steve Leialoha. 
Med god bruk av en «cel shade»-aktig teknikk ser grafikken ut som et flatt ark med tegneserieruter, samtidig som at utviklerne har bygd opp om omfattende og rikholdig 3D-verden. 

Hver enkelt bit av The Wolf Among Us oser kvalitet. 
Fra fortellingen, kløktig tilpasset fra Willingshams manus, til omgivelser, lyder, stemmeskuespillere og stemning. 

ANMELDELSE: 
Kentucky Route Zero – akt 1 – en magisk fortelling 

Valg med konsekvenser 

At valgene du gjør, enten i samtaler eller kamper, får konsekvenser senere, øker intensiteten til hele opplevelsen. 
I dialog med andre figurer må du velge, med stram tidsbegrensning, ditt svar – igjen en etterlevning fra pek-og-klikk-spill fra 80- og 90-tallet. 

Fører ditt valg til endringer, i måten figurer ser på deg eller i mulige handlinger senere, dukker det diskré opp en beskjed i skjermens hjørne oppe til venstre. 
Det minimalistiske brukergrensesnittet lar de visuelle uttrykkene få førersetet. 

I kampsekvenser, hvor «quick time events» styrer utviklingen av situasjonen, åpner det seg igjen valgmuligheter. 

Vil du knuse flasken på bordet i ansiktet på den ustyrlige menneskeaktige Fable-skapningen, eller er nevene det rette – dukker du unna slag eller velger du å ta imot julingen. 
Den dynamiske følelsen består, opplevelsen av å være i kontroll over situasjonen, selv om hendelsene er forhåndsprogrammert. 

The Wolf Among 
Us er en mørk opplevelse, en fabelaktig (!) adapsjon av Fables-universets dystre fortellinger. 
På samme måte som Telltale Games gjorde med fjorårets The Walking Dead-spill. 
Ved å kombinere allerede kjente spillelementer klarer Telltale Games å overraske og sjokkere meg. 
Et par tekniske problemer dukker opp noen få ganger, spesielt når du får kontroll over en av historiens andre figurer, men spillet fremstår likevel som helsolid. 

Møkka, menneskene, makten og motløsheten utgjør grunnmuren i det første kapittelet i et spill som har gitt meg en av årets opplevelser. 
Jeg ser frem til fortsettelsen. 

Spillet er tilgjengelig til nedlasting for PC og Mac, samt på konsollene Xbox 360 og Playstation 3. 
Hver episode er omkring tre timer lang. 

Del dine synspunkter på spillet i kommentarfeltet under traileren. 
