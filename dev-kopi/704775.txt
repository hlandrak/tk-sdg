Er kruttet oppbrukt?
Batmans tredje spill som Lego-figur havner nesten i resirkuleringsmaskinen. 

De etter hvert veldig mange Lego-spillene har fått en del mer eller mindre fortjent kritikk for å gjenta seg selv til det kjedsommelige. 
Og ja, TT Games har funnet en velfungerende formel og holdt seg til den. 
Men det betyr ikke nødvendigvis at man har laget det samme spillet om igjen og om igjen, selv om gjenkjennelsesmomentene er mange. 

Det foreløpig siste kapitlet om Batman, vennene hans og de mange Gotham-skurkene har så avgjort beholdt en god del av de vellykkede komponentene fra tidligere spill. 
Her handler det kort fortalt om å bygge, knuse, finne veien videre, nedkjempe fiender, samt å samle på mynter, dingser, klosser og andre dippedutter. 
Det du samler på gir spillet et nær sagt evig liv, ved at man kan få nytt utbytte av allerede spilte baner etter hvert som man får åpnet nye figurer, områder og egenskaper. 
Den fine, tørre humoren er intakt, og en lang rekke kjente tegneseriefigurer vil garantert glede både store og små barn. 

Det er imidlertid vanskelig å se at skaperne har funnet på noe nytt som gjør at akkurat dette spillet skiller seg ut fra de 10 foregående. 
For oss som har spilt i overkant mange av disse variantene, blir det dermed fort kjedelig, spesielt siden oppdragene i stor grad er lange og relativt ensformige. 
En del av kampene virker meningsløse og mer som en irriterende distraksjon enn som noen naturlig del av historien. 
Områdene hvor man befinner seg mellom oppdragene er litt klønete sammensatt, og det er ikke alltid like lett å manøvrere seg videre. 
Det hele framstår som litt likegyldig, uten noen åpenbare høydepunkter. 
Heldigvis er det fortsatt godt og gjennomarbeidet håndverk, og lett å sette seg inn i for de som faktisk hører til i målgruppen. 
