Ny strålende bildebok forklarer fremmedfrykt for de yngste
Enda en fulltreffer om radarparet Jakob og Neikob. 

Mange har forsøkt, men få har lykkes så godt som Kari Stai i den nye boka om Jakob og Neikob. 
Hun gjør fremmedfrykt til et forståelig tema, også for de aller yngste. 

Dette er fjerde bok om radarparet, der den ene bare kan si «nei» og den andre bare «ja». 

De tilhører den eksklusive gruppen bildebøker som treffer både småbarn og voksne estetikere rett i hjertet. 

De er uhyre samstemte i tekst og bilder: 
Stiliserte og renskårne, ikke ett ord eller en strek er overflødig. 
Kontraster og gjentakelser brukes som forsterkende effekt, og særlig årets bok, med sitt tydelige budskap, kunne fort framstått moraliserende. 
Men subtil humor veier opp. 

Her får vennene en ny nabo, manifestert gjennom et nytt hus på nærmeste bakketopp. 
Det er lavere og med et kuppelformet tak som refererer tydelig til sørøstlige strøk. 
Neikob setter straks opp et gjerde, mens Jakob bygge ei bru. 

Argumentene presenteres som motsetningspar: 
«Har du ikkje høyrt om nabobråk og nabokrangel?» 
/ «Har du ikkje høyrt om nabolag og naboskap?» 

På lag med naboen 

Misforståelser avler mistenksomhet. 
Da naboen trekker for gardinet, slår Neikob fast at han har noe skjule: 
«Då er han anten tjuv eller monster!». 
Da de blir invitert på fiskeboller, svarer Neikob «Vi likar ikkje fisk i bollane». 

Her plasseres selv de yngste leserne på lag med naboen, for de vet – i motsetning til Neikob – hva fiskeboller er. 

Mot slutten blir mistenksomheten nesten katastrofal for vennene. 
Da møter vi naboen, som er verken tjuv eller monster, men en av barneverdens (og verdens for øvrig?) største helter. 

Mer røper vi ikke, men det er så enkelt og så godt gjort. 
Og så stilig! 
