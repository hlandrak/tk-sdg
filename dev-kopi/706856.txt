Myk americana om vonde tider
Sorg kan følge glede, men troen tar ingen fra dem. 

Over The Rhine: 
«Love & revelation» (Great Speckled Dog/Border) 

Over the Rhine er ekteparet Linford Detweiler og Karin Bergquist fra Ohio. 
Det er nå 30 år siden de begynte å lage musikk sammen, og platene har fulgt i en jevn strøm. 
Denne gang har det imidlertid gått seks år, med bare et julealbum og en konsertplate til å fylle ut tiden. 
De åpner med «Los Lunas», en sang Bergquist har jobbet med i mange år: 
I cried all the way from Los Lunas to Santa Fe. 
Derfra og ut handler platen i stor grad om egen sorg, om andres sorg og om sorgen mange føler over dagens Amerika. 
Samtidig hviler det som alltid et budskap om lindring og forsoning over duoens sanger, selv om veien dit virker lengre enn før. 
Ønsket for dem som lider, er enkelt og greit: 
«May God love you like you’ve never been loved». 
Americana og vakre harmonier hjelper til, og når det kommer til gjennomført fine sanger, er dette blant deres beste plater. 
Greg Leisz, strengespiller de luxe, er blant dem som bidrar. 

Beste spor: 
«Let you down», «Broken angels», «Betting on the muse». 
