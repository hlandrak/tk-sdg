Pebble Time – ett skritt fram, to tilbake
Smartklokka klarer ikke å slå sin egen forgjenger. 

Klokker gir deg viktig informasjon ved et raskt blikk på håndleddet ditt. 
Smartklokker utvider informasjonen til hvem som forsøker å kontakte deg, værmeldinger og hvilken sang du hører i hodetelefonene dine. 

Smartklokker er derfor en helt naturlig videreføring av klokkekonseptet, og har livets rett. 
Ferdig snakka. 

Men de aller fleste smartklokker har en vital svakhet: 
De gir deg ikke denne informasjonen med et raskt blikk på håndleddet ditt. 

De fleste har nemlig skjermer som først må skrus på, for eksempel ved en håndbevegelse. 
Skinner sola, er det vanskelig å se bildet. 
Og batteriet kan uansett være tomt lenge før sola går ned. 

Pebble er et hederlig unntak, med sin «e-papir-skjerm» som alltid er lesbar og batteri som varer i mange dager. 
Blant annet derfor er Pebble Steel klokka vi selv går med hver eneste dag. 

Nå har den fått sin arvtaker, i Pebble Time. 
Og spørsmålet er om det er på tide å bytte ut klokka vår. 

Enda større kant 

Pebble Time har blitt noe mindre, mykere i linjene og har fått seg en bøy så den er mer behagelig å ha på seg. 
Men kanten rundt skjermen, som er av metall som ser ut som plast, er fortsatt altfor stor. 
Faktisk større enn de gamle Pebble-modellene. 

Å lansere en oppfølger som på dette punktet er dårligere enn originalen, gir lite mening. 
Når vi ser hva en minimal kant kan gjøre med helhetsinntrykket, som på den billigere smartklokka Moto 360, blir vi oppriktig lei oss over at Pebble-designerne ikke klarte å fikse dette problemet. 

Gummireimene som følger med Pebble Steel, sammen med plastpreget og den digre kanten, gir hele klokka et gammeldags og treningsklokkeaktig preg vi ikke setter spesielt pris på. 

Time er kanskje penere enn den originale Pebble, men langt fra penere enn Steel, som også er billigere enn Time. 
Også Pebble Time skal få sin Steel-utgave, som trolig vil være langt stiligere, men også denne vil plages av kantproblemet. 

Her kan du se vår kjappe demonstrasjon av Pebble Time, og se hvordan menyene fungerer: 

Dårligere lesbarthet 

Det er først og fremst i skjermen at Pebble Time har blitt oppgradert. 
For mens de gamle Pebble-modellene kun viser sort og hvitt, har Time fått seg fargeskjerm. 

Det positive er først og fremst morsommere urskiver, eller «watchfaces» som det heter i smartklokkeverdenen. 
Hobbydesignerne som lager disse, og legger dem ut gratis i Pebble Time-appen, finner på både pene og artige konsepter. 

Men med farger følger dessverre dårligere lesbarhet, da blått på grønt naturlig nok er vanskeligere å lese enn hvitt på sort. 
Men vi hadde ikke sett for oss nøyaktig hvor mye vanskeligere. 
Pebble Time-skjermen er nemlig skuffende dus, og de 64 fargene den kan vise nærmer seg ofte grånyanser. 

Fargeskjermen har derfor ikke gitt Pebble Time den store fordelen vi hadde håpet på. 
Den gjør seg bedre på bilder enn i virkeligheten, og da lesbarhet er Pebble-modellenes aller største styrke, bør den ikke tukles med. 

Meningsløs tidslinje 

Pebble Time har fått en oppdatert versjon av Pebble-operativsystemet. 
Den største fordelen er at du kan ha langt flere enn totalt åtte apper og urskiver installert. 
Dette var et stort problem på de eldre modellene, så hurra for det. 

En annen nyhet er «tidslinja». 
Trykker du opp og ned på de fysiske knappene skal man kunne spole seg fram og tilbake i tid. 
Oppover viser deg hva som har skjedd, mens nedover viser deg hva som skal skje. 
Det høres lurt ut, men er på skrivende tidspunkt heller meningsløst. 

Vi får bare opp kalenderoppføringer, værmeldinger og tapte anrop. 
Apper kan levere innhold til tidslinja om de vil, men det er det ikke mange som har villet ennå. 
Kanskje tidslinja kan bli et fint sted å være i framtida, men foreløpig er det et sted vi sjelden befinner oss. 

Ingen berøring, lite tale 

Klokka styres fortsatt med fire fysiske knapper, og skjermen aner ikke hva menneskelig berøring er for noe. 
Dette fungerer fortsatt fint: 
Å gå rundt med en trykkfølsom skjerm på håndleddet kan nemlig være en utfordring, da du risikerer at for eksempel armer i kors tolkes som «sett musikken på full guffe». 
Du kan selv tenke deg hvordan det hadde gått om du teipet mobilen til armen med skjermen opplåst. 

Pebble Time har nå fått seg en mikrofon, som man skulle tro også kunne brukes til å styre klokka, slik Android- og Apple-klokkene gjør. 
Men nei. 
Den kan bare brukes til å diktere svar på enkelte varsler, som tekst- og Facebook-meldinger. 
Det fungerer på norsk, og det fungerer greit, men vi bruker heller forhåndsbestemte svar. 

Apropos: 
Varslene klokka viderefører fra telefonen, fungerer akkurat som før. 
Kjører mobilen din Android, slik som vår, kan du for eksempel svare på meldinger eller avvise varslene så de forsvinner på mobilen. 
Men iPhone-brukere får et noe mindre handlingsrom, og kan først og fremst se hva som foregår på mobilen uten å ta den opp. 
Det skal heller ikke undervurderes. 

Fortsatt bra batteri 

Andre funksjoner, som å styre musikken på mobilen din, er mer eller mindre uendra. 
Det fungerer fortsatt bra, men vi hadde ønsket oss mer. 
For hvorfor har ikke Pebble Time fått seg flere egne løsninger, noen flere funksjoner, siden sist? 

Klokka mangler fortsatt banaliteter som stoppeklokke og nedtelling, og har heller ikke noen helsefunksjoner som sin egen skritteller. 
Alt dette løses ved å laste ned tredjepartsapper, men for at et operativsystem skal føles modent, er det fint å få mer ut av boksen. 

Det har skjedd lite med batteritiden også, men det skal vi overhodet ikke klage på: 
Vi har klart fem hele dager med bruk, som er omlag like lenge som Pebble Steel, og fem ganger bedre enn konkurrenter som Apple Watch og Android-klokkene. 
Dog ikke like lenge som uka Pebble liker å skryte av. 

Ett skritt fram, to tilbake 

Pebble Steel har et forfriskende retrofuturistisk preg, med sitt metallytre og lavoppløste sort/hvitt-skjerm som alltid er lett å lese. 
Sammenlikna med denne, føles Pebble Time som ett skritt fram, og to tilbake. 

Time er nemlig dyrere enn Steel, uten å rettferdiggjøre prisen. 
Fargeskjermen mister sjarmen etter første dagen, mikrofonen snakker vi ikke med og for oss er det ingen tvil om at Steel-modellene er langt penere å se på. 
Det er viktig, når du skal ha noe på håndleddet hver eneste dag. 

Om du burde du kjøpe Pebble Time? 
Kanskje, i stedet for den originale Pebble. 
For Time er ikke en dårlig smartklokke, bare en ganske enkel og lite attraktiv en, og den får derfor heller ikke et direkte dårlig terningkast. 

Problemet er bare at det allerede finnes en super modell som er både penere og billigere enn Time. 
Så inntil vi har fått sett Pebble Time Steel, beholder Pebble Steel både plassen på håndleddet vårt, og plasseringen som en av de aller beste smartklokkene på markedet. 

Pebble Time 
