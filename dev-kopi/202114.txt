TEST:Nye Audi A4 

Kraftig forbedret for å slå BMW 3-serie og Mercedes C-klasse. 
Men er den bra nok? 

A4 er Audis aller viktigste modell. 
Hver femte Audi som selges i verden er nemlig en A4, og i Norge har de solgt 40.000 eksemplarer av modellen siden introduksjonen i 1994. 

Men historien til A4 strekker seg helt tilbake til 1972, da forgjengeren Audi 80 ble lansert. 

Siden den gang er det produsert og solgt intet mindre enn 12 millioner biler av mellomklasse modellen. 

Vi er på plass i Italia for å kjøre femte generasjon. 
Den utgående modellen har vært med oss siden 2007, og det var nå på høy tid for Audi å fornye seg i kampen mot BMW 3-serie og Mercedes-Benz C-klasse, som begge har fornyet sine biler de siste to årene med henholdsvis en facelift og en helt ny generasjon. 

Meget støysvak 

Det første som slår oss er hvor stillegående bilen er blitt. 
Mil etter mil på italiensk autostrada slukes unna uanstrengt og behagelig. 

Motorstøy er fraværende uavhengig om det er diesel- eller bensinmotor under panseret. 
Vei- og vindstøy er redusert til et minimum og selv i 130 km/t er det knapt behov for å heve stemmen. 

På en pressekonferanse senere trekker tyskerne fram dette som noe de har jobbet ekstra nøye med. 

, A4 skal nå være like støysvak som flaggskipet A8. 

Se flere bilder av bilen her 

Større, både innvendig og utvendig 

Nye A4 er blitt en stor bil. 
Nykommeren er strukket 2,5 cm, og rekker nå til 473 cm. Bredden er økt med 1 cm til 184 cm, mens høyden er identisk på 143 cm. Akselavstanden er forlenget 1,2 cm til 282 cm, noe som blant annet bidrar til 2,3 cm bedre beinplass bak. 

De innvendige målene for Avant, altså stasjonsvognen, skal være omtrent identisk, ifølge produsenten. 

Og det er blitt romslig i baksetet. 
Plassen oppleves nesten som om det skulle være en A6 for et par generasjoner siden. 

Copiloten på 190 cm klager over at issen stusset i taket i baksetet, men takhøyden blir nok bedre på stasjonsvognutgaven, og det er den som vil stå for nær 95 prosent av salget. 

Markerte horisontale linjer gjør at A4 nå ser lavere og bredere ut. 
Singleframe-grillen er senket og gjort noe spissere. 
Luftmotstanden er redusert vesentlig, ikke minst takket være ny utforming av speilhusene. 

Brukervennlige løsninger 

Innvendig er interiøret temmelig endret fra det noe førerdreide preget på forgjengeren. 

Nå er det mer åpent med horisontale linjer og en eviglang rekke av luftdyser som strekker seg over nesten hele dashbordet. 

Stilen ligner veldig det vi fikk med nye Q7, og meningene er absolutt delt om hvorvidt dette er pent og vellykket eller ei. 
Selv vil jeg si det fungerer bra uten det er blitt noe penere. 

Sammenføyningen mellom dør og dashbord er likevel mindre vellykket nå enn det var på forrige A4. 

Det heldigitale instrumentpanelet "Virtual cockpit", kjent fra TT og Q7 - hvor du får fram all mulig informasjon og kan betjene det meste uten å ta hendene fra rattet, er også tilgjengelig her. 

En infoskjerm på enten 7- (standard) eller 8,3 tommer følger også med. 
A4 kan som på de fleste andre nykommere i dag knyttes tettere opp mot mobiltelefonen din. 

Infotainmentsystemet skal forøvrig være kompatibelt med både Apple Carplay og Google Android Auto. 

Med stemmestyring kan du for eksempel kontrollere ulike funksjoner gjennom Siri på iPhone. 

Se mer av interiøret her 

Oppfatningen av design er som alltid en subjektiv øvelse, og personlig synes jeg Audi atter en gang er alt for beskjedne og tilfører den nye modellen for få endringer. 
Til tross for at 90 prosent av bilen er helt ny, så savner jeg likevel mer spenst i designet. 

Om en skal forsøke å dømme eksteriør og interiør under ett, kommer en ikke bort fra at det hersker en klinisk ren atmosfære blottet for X-faktor. 

Det er likevel ingen tvil om at den nye teknologien, alt det nye utstyret og de smarte assistanse-løsningene fungerer bra. 
Men Audi overgår ikke konkurrentene, og evner heller ikke å levere samme følelse av luksus og sjarme som du finner i eksempelvis Mercedes C-klasse. 

Seks motorer 

På motorsiden kommer A4 i første omgang med tre bensinmotorer og tre dieselmotorer. 
Om et drøyt års tid er det trolig at A4 e-tron dukker opp. 

Langs testruten som består av en blanding motorvei, landevei og bytrafikk, får vi prøve innstegsmodellen som er en 1,4-liters turbobensin, en 2-liters diesel med 190 hestekrefter og S tronic-kasse, samt en 272 hesters dieselmotor som ikke blir å se i Norge. 

Den gode nyheten er at innstegsmodellen med førstnevnte motor fungerer utmerket og kler bilen overraskende bra. 

Dreiemomentet ligger på brukbare 250 
Nm mellom 1.500 og 3.500 omdreininger, noe som gjør at den kjennes sterk nok til daglig kjøring. 
Vi kjører den med manuell girkasse, men jeg tipper den blir best i kombinasjon med S tronic. 

Senere går vi over til det som er ventet å bli en av bestselgerne i Norge - 2-liters dieselmotor med 190 hestekrefter. 
Den sparker bra fra og er oppgitt å gjøre 0-100 km/t på 7,2 sekunder med quattro-firehjulstrekk og S tronic-kasse. 

Merk deg imidlertid at Audi møter tøffe krav. 
Nye A4 vil bli målt mot BMW 3-serie på kjøreegenskaper, og her er fortsatt inntrykket at de ligger et stykke bak. 

Komforten er bra, kjøreegenskapene er forsåvidt bra, men styrefølelsen er noe mer ullen. 
Selv med utstyret "Drive Select", som lar deg regulere fasthet i understell, styrefølelse med mer, så får jeg den aldri så fast og sportslig som jeg skulle ønske. 

Akkurat som BMW har utviklet utstyrsversjonene Modern Line, Luxury Line og Sport Line, har Audi besluttet å selge nye A4 i to serier. 
Standard A4 og A4 Sport. 
Sistnevnte er da noe sportsligere, med sportsseter, diffusor, blank krom og mørk-krommete luftinntak. 
Utover det er det som før mulig å legge til S Line-pakker på både interiør og eksteriør. 

Mye utstyr tilgjengelig 

MMI radio plus, DAB+, xenon plus med LED-kjørelys, elektrisk bagasjeromstildekning (på Avant), bremseassistent og lys/regnsensor er noe av det som er standardutstyr. 
Ellers er A4 nå å få med intet mindre enn totalt 30 assistansesystemer (køassistent, kjørestil-assistent, nødbremsassistent osv.). 
Head-up-display og ventilerte massasjeseter blir også mulig å få om du er villig til å betale for det. 

Nye A4 koster fra 347.500 kroner med 1,4-liters motoren som sedan. 
Det er noe over konkurrentene (BMW 3-serie fra 332.900 kr og Mecedes C-klasse fra 343 800 kr). 
Audi imponerer bra med valgmulighetene med quattro, S tronic-kasse, glitrende infotainment-løsning osv. 

Likevel vil de møte tøff motstand. 
BMW er for eksempel svært aggressive om dagen med en kampanje på kun 1.000 kroner tillegg for firehjulstrekket xDrive. 

Målet til Audi-importør Harald A. Møller er likevel å selge 2.000 biler av A4 neste år, og bilen kommer til Norge i november. 

Reiseomkostningene til denne reportasjen er dekket av importøren. 
Les mer her 
