Hyundai Tucson prøvekjørt
Her er Dinsides erfaringer med den helt nye SUV-en fra Hyundai. 

Hyundai var den bilprodusenten som først klarte å forbedre koreanske bilers rykte i Norge takket være rask forbedring av både produkter og design. 
Men etter en salgstopp i 2011 og 2012 med en markedsandel på fire prosent, har salget falt urovekkende raskt. 

Kraftig fallende salg over hele linjen har altså vært realiteten, og importøren la da heller ikke skjul på at dette er en svært viktig lansering for merket, og det i den raskest voksende bilsegmentet både i Europa og i Norge. 

Navnet er altså Tucson, som byen i Arizona (storebroren heter Santa Fe - som byen i New Mexico), og dermed bekreftes utfasingen av bokstav- og tallkombinasjoner som modellnavn hos Hyundai. 
Og en retur til tidligere navngivning. 

Europa-bil 

Nye Tucson er utviklet og designet i Europa, og de bilene som skal selges her, er også bygget på Hyundais europeiske fabrikker. 
Design er ved teamet til Hyundais designsjef Peter Schreyer, som vi nylig nevnte i forbindelse med Kias oppsiktsvekkende nye stasjonsvogn. 

Med LED i front 

Et tydelig kjennetegn på Hyundais nye design er den sekskantede grillen med LED-lys. 

Vi hadde også en lengre samtale med General Manager i Hyundai Europa , Raphaël Brétecher, og spurte rett ut hvordan de hadde fikset den visuelt litt for høyreiste profilen på forgjengeren - ix35 - som han også var med å formgi. 
Han innrømmet glatt at vi hadde helt rett og at profilen meget bevisst var gjort slankere denne gangen. 
Dette ifølge ham fordi koreanerne nå gir ham større spillerom og dermed gjør det mulig for ham å tilpasse produktet europeisk smak i enda større grad - faktisk gikk så langt som til å presisere: 
90 prosent denne gangen mot 60 prosent forrige gang . 

Sterke konkurrenter 

Den nye folkesuven kommer på markedet til sommeren, og vil da gå i klinsj med blant andre Mazda CX-5, Toyota RAV4, Ford Kuga og Nissan Qashqai. 

Som seg hør og bør er den nye generasjonen bedre enn forgjengeren på det meste. 
Men, som det er tilfellet med de nevnte konkurrentene, merkes det på detaljene at dette ikke er en premium-bil - men den vil da heller ikke få dertil hørende premium-pris. 
Prisen er for øvrig ikke frigitt av produsenten ennå, så vi må ta et ørlite forbehold. 

Fire motorer 

Uansett: 
Nye Tucson lanseres i Norge i august og vil da ha følgende motorvalg: 

1,6 liter bensin med 136 hestekrefter eller turboversjon med 176 hestekrefter 

1,7 liter diesel med 115 hestekrefter 

2,0 liter diesel med 136 hestekrefter 

Det finnes også en kraftigere dieselmotor, men den ville bli for dyr i Norge, ifølge produsenten. 

Vi kjørte den sterkeste bensinversjonen og den største dieselvarianten. 

Begge fremstår som mer moderne og effektive og de har fått oppgraderinger i forhold til forgjengerne som gjør at de kjennes mer effektive over et større arbeidsregister. 
Lydnivået opplevde vi også som lavere enn på forgjengeren - og selvsagt er de nå EU6-kompatible. 

Egen dobbelkløtsj 

Standard girkasse er sekstrinns manuell. 
Bensinmotoren på 176 hester kan leveres med en 7-trinns dobbelkløtsj-automat, som vi opplevde som rimelig kjapp og effektiv. 
Den er utviklet av Hyundai selv og er av tørrkløtsj-typen 

Dieselmotoren på 2,0-liter kan på sin side leveres med automatgirkasse med seks trinn. 
Denne fikk vi imidlertid ikke anledning til å teste, men den manuelle girkassen vi kjørte den med, er behagelig i bruk. 
Og mens DCT-kassen, på samme måten som Volkswagens DSG, både reduserer forbruket og optimiserer ytelsene, er det motsatt med automaten - noe som vil gjøre den merkbart dyrere med norske avgifter. 

Les også: 
For et drøyt år siden kjørte vi forgjengeren, ix35, i sammenligningstest. 

Helt grei kjøreopplevelse 

Tucson er en folkesuv som er helt på det jevne kjøremessig. 
Den vil ikke sjokkere noen, men antagelig ikke direkte begeistre noen heller. 
Det var begrenset hvilke prøvelser vi fikk satt bilen på, men vi konstaterte dog at den takler 180 km/t på Autobahn med relativt lavt støynivå. 
Der var det vindsuset rundt speilene som dominerte. 

I vanlig hastighet og på landevei og i by, opplevde vi Tucson som lettkjørt. 

Svingete landeveier kjører den på en trygg, stabil og forutsigbar måte, også når man simulerer en som har hastverk. 
Kjøredynamikken er helt i orden. 
Bilen viser likevel med et understell som er bygd mest for komfort og trygghet, at førere som vil kjøre sportslig bør se etter noe annet. 
Men det er vel også like greit... 

Forbedret interiør 

Hyundai Tucson er blitt romsligere enn forgjengeren, særlig i baksetene og i bagasjerommet. 
Av det som har fått noe kritikk på tidligere modeller er setene. 
Det er derfor med glede vi kan melde at produsentens utsagn om at setene gir bedre støtte til lårene enn på tidligere modeller. 
De blir dessuten tilgjengelig med både varme og kjølefunksjon i kombinasjon med skinn. 

Vi bet oss merke i at kjølefunksjonen, selv på «full guffe», virket noe ineffektiv på den riktignok ekstremt varme dagen (rundt 35 grader i skyggen) rundt Frankfurt. 
Men vi ble altså småsvette i ryggen tross alt... 

Mellomstor modell 

Nye Tucson er en relativt kompakt folkesuv med under 450 centimeter i lengden (447,5 centimeter). 
Bilen er 185 centimeter høy og 164,5 centimeter høy mens akselavstanden er 267 centimeter. 

Bagasjeplassen er ganske god og velger man bort reservehjulet, tilbys rause 513 liter stuevolum med alle setene oppe. 
Bakluken kan leveres helautomatisk med såkalt håndfri-funksjon. 
Det innebærer at den kan åpnes ved at man nærmer seg med nøkkelen i lommen. 

Av andre nyheter kan vi nevne et nytt og mye mer tidsriktig navigasjonssystem. 
Produsenten hevder at det skal være mer enn tre ganger raskere enn tidligere - uten at vi helt har fått forståelsen av hvilke målinger som legges til grunn for dette. 
Uansett er det pluss for å ha inkludert syv års oppdatering fra TomTom Live. 

Spekket med sikkerhet 

Av sikkerhets- og førerassisterende systemer nevnerdessuten Hyundai følgende: 

Parkeringsassistent Smart Parking Assist System (SPAS) er Hyundais automatiske lukeparkeringsassistent som har blitt oppgradert og nå i tillegg til lukeparkering automatisk rygger bilen inn og parkerer på ordinære parkeringsplasser. 

AEB (Autonomous Emergency Braking) bremser automatisk når bilen oppdager farlige situasjoner i forhold til andre kjøretøy og fotgjengere. 

Filvarsleren Lane Keeping Assist System (LKAS) sørger for at sjåføren blir korrigert hvis bilen forlater kjørefeltet uten bruk av lyssignal. 

Rear Traffic Cross Alert (RTCA) bruker radar i 180 grader bak bilen og varsler om kryssende trafikk 

Blind Spot Detection (BSD) er et system som identifisere aktiviteter rundt bilen 

Speed Limit Information Function (SLIF) er et system som registrerer skilter og minner sjåføren om disse. 

Active Hood System (AHS) sørger for at panseret tar av for støtet ved kollisjon med fotgjenger eller syklist. 

Priser...? 

Vi hadde håpet å få prisene og detaljer omkring utstyrsnivåene under lanseringen, men det må vente litt da prisene ennå ikke er frigitt fra fabrikken. 

Uansett opplever vi Hyundai Tucson som nok en bra kompaktsuv som fint kan konkurrere med de andre i klassen hvis prisene er konkurransedyktige nok. 
En ny og trivelig bil altså, men som vi ikke kan si utmerker seg i betydelig grad på noen måte. 
Det må bli en klar firer på terningen. 

Tekniske data: 
Bensinmotorer 

Tekniske data: 
Dieselmotorer 

NB: 
Vi har i etterkant fått opplyst tilhengervekt som er fra 1,4 tonn til 2,2 tonn avhengig av motorisering og girkasse. 

Reiseomkostningene til denne reportasjen er dekket av importøren. 
Les mer her 
