Anmeldelse:Jaap & OnklP 
- «Føkk ferie» 

Som tospann klarer ikke Jaa9 & OnklP å følge opp magien fra «Styggen på ryggen». 

ALBUM: 
Ikke siden Vinni tok steget fra respektert hiphop-artist til «Hver gang vi møtes»-katalysert berømmelse i de tusen hjem, har en norsk rapper opplevd samme type kjendishopp som OnklP gjorde denne vinteren. 
Også dette mye takket være det folkekjære TV2-programmet, men først og fremst et resultat av super-hiten «Styggen på ryggen» med sine både enestående og veldokumenterte ringvirkninger. 

Der Vinni benyttet sitt nyervervede rampelys til å kjempe for egen kjærlighet og tapt familieliv, kapret OnklP både folkets hjerte og sjel med en ektefølt selvransakelse mange av oss har ventet på siden solodebuten «Det kunne vært deg» (2005). 
Et etterlengtet glimt av den ekte Pål, mellom de mange pubertale låtene han og makkeren Jaa9 har bygget sin over 13 år lange musikkarriere på. 

Alt lå med andre ord til rette for en svært lovende solo-oppfølger, men i lojalitetens navn får vi nå altså rapduoens fjerde/femte album (alt ettersom om man regner «Lasse» og «Geir» som én skive eller ikke). 

Den fine førstesingelen «Alt på stell» var et håpefullt løfte om en videreføring av Styggens magi, med elementer av den samme, velfungerende tenåringsnostalgien vi kjenner igjen fra kolleger som Vaular og Arif. 
Etter noen gjennomlyttinger av «Føkk ferie» blir det likevel klart at formelen stort sett er den samme, og selv om albumets presseskriv hinter til en musikalsk modningsprosess, er dette først og fremst Jaa9 & OnklP slik vi er vant til å høre dem. 

En dose humor blandet med en dose Opplandsk breialhet, uten at det gir utslag i noen spesiell retning, og ikke minst uten at man helt klarer å enes om et samlet uttrykk. 
Produksjonene spriker i alle retninger, og som lytter er det vanskelig å venne seg til gigantstegene man tar fra Sorte Beat og Kvamkollektivets harde trap («Brugata Boogie», «Følger?u Med», « Jens Weissflog», «Domino» og Shitrich-gjestede «Misfits», til de mer hiphop-tradisjonelle sporene «Hold kjefta» (med Klish), «Min vei» og «Per vet best» - signert Ralph Myerz, «Styggen på ryggen»-produsent Johan Larsson (OnklP & de fjerne slektningene) og Jaa9 selv. 

«Føkk ferie» ender dermed opp som et skreddersydd produkt for J&9-fans som hverken forventer eller ønsker en artistmessig utvikling, mens den overhodet ikke klarer å følge opp momentumet etter vinterens nevnte «gratisreklame». 
Og det er synd, med tanke på at OnklP nok går rundt med muligheten til å levere det beste norske rapalbumet gjennom tidene. 

Men akkurat det er han nødt til å gjøre helt på egenhånd. 
