Tamt comeback fra Briskeby
Popveteranene i Briskeby gjenforenes uten hverken brask eller bram. 

SINGEL: 
Etter en ti år lang pause som band, og et stjernesøkende soloprosjekt som selv ikke den vanligvis habile Thomas Eriksen klarte å redde, forener Lise Karlsnes nok en gang krefter med resten av sine Vestfold-brødre i Briskeby. 

Med en repeterende refrenglinje som «I keep making those rookie mistakes» gjør man jobben enkel for fantasiløse tabloidoverskrifter, men feilen med singelen «Rookie Mistakes» er derimot ikke av nybegynnertypen. 

Istedet virker det som om Briskeby overvurderer gammel popularitet ved å satse på en singel med såpass svak, kommersiell gjennomslagskraft. 
For all del, «Rookie Mistakes» er en hyggelig, liten låt, men hverken «hyggelig» eller «liten» er adjektiv man ønsker å høre når det skal gjennomføres et pop-comeback av denne typen. 
Spesielt i et musikalsk klima hvor dagens unge platekjøpere ikke en gang vet hva «Propaganda» er. 

Det må likevel nevnes at den forsiktige 80-tallsvibben kler Lise Karlsnes, som her ikke føles like rampelysdesperat som under nevnte soloforsøk, Melodi Grand Prix, Det store korslaget og Mitt dansecrew. 
En spesielt troverdig frontfigur er hun derimot fortsatt ikke, og kontrasten til sin like 80-tallsglade og i disse dager EP-aktuelle kollega Maya Vik blir desverre overhengende stor. 

Hvis «Rookie Mistakes» er første smakebit fra en fjerde Briskeby-skive, gjør man smart i gå tilbake til studio for å lete fram langt mer minneverdige låter enn dette. 
