Bydelsmat i dagslys
Er matbyen Stavanger mer enn sentrum? 
Mitt Mekka på Hundvåg gjør et greit forsøk på å mette øyboerne. 

Hundvåg er ikke bydelen som er mest kjent for kulinariske delikatesser. 
I mange år var Galeien (nå Skjærgårdshuset) et populært og bra samlingssted for lutefisk før jul. 
Nå er matserveringen her begrenset til torsdagskomle, fredagstaco og søndagsbuffet (og julebord i november/desember). 
I tillegg finnes et par gatekjøkken, takeaway-pizza og burger på øya. 
Mitt Mekka 

Mest på dagtid 

Mitt Mekka i Hundvåg-senteret i Krossen er et forsøk på å gi innbyggerne et mattilbud i rolige omgivelser på dag og ettermiddagstid. 
Kveldsåpent begrenser seg til en torsdag i måneden, mens man har prøvd seg på champagnelunsjer på lørdag. 

Spisestedet har overtatt lokaler som tidligere huset optiker og sparebank, og er innredet i grått, der bøker langs vinduene og et oliventre skal gi et hjemmekoselig inntrykk. 
Foruten kafémat er menyen fornuftig nok begrenset til sju-åtte retter, man prøver ikke å gape over et alt for stort og upersonlig utvalg. 

Behagelig priset 

En tidlig ettermiddag i september var det ikke vanskelig å få bord, og det ble også svart et velvillig ja på vårt spørsmål om vi kunne få en redusert porsjon av menyens kyllingsuppe til forrett. 
Utsalgsprisen for denne er 139, mens regningen for en halv porsjon var behaglige 59 kroner. 

Tilbehøret var focaccia-brød og aioli, og suppen kom kjapt på bordet fra en smilende og vennlig servitør. 
Kanskje kunne suppen vært et par grader varmere, men var god på smak og inneholdt greit med kyllingkjøtt. 

Så var det tid for å prøve en litt større utfordring, i form av fish & chips (179 kroner). 
Også her var leveringstiden kort, og foruten de to hovedingrediensene, var tallerkenen utstyrt med en salatmiks, mens remulade og en sitronbåt utgjorde syreinnslagene i måltidet. 

Fisken var god på smak, mens chipsen dessverre var litt tørr, selv med en skvett ketsjup. 
Her er det noe å gå på. 

På rett vei 

Så kunne vi gjerne sett at middagstallerkenen hadde blitt ryddet av bordet etter måltidet, det var det rikelig tid til å registrere. 

Utveien ble å flytte bestikk og tallerken til motsatt side av bordet, før vi gjorde oss klar for et søtt punktum. 
Valget falt på ostekake og espresso fra kaffemaskin. 

Det ble et finfint punktum, ostekaken var fersk og frisk og espressoen prima. 
88 kroner var det heller ikke noe å si på. 

Totalt kom måltidet på 421 kroner, inkludert en halv liter fatøl. 
Prismessig er det god valuta, og Mitt Mekka er avgjort på rett vei også på kjøkkenet. 
En begrenset, men solid meny er et fornuftig valg. 
Et par justeringer, og dette blir enda bedre. 
