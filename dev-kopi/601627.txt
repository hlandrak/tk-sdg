Opp med fingeren
Det går fra humor, følelser og ned med hodet til opp med fingeren og ut med brystet. 
«Føkk Ferie» kommer perfekt plassert til sommeren og er et bra soundtrack til sesongen for de som digger old-school-rap. 

Humor og alvor går hånd i hånd når Jaa9 & OnklP skal sette fingeren på hva som opptar dem. 
Det blir aldri like dystert som «Styggen på ryggen», men humoren og metaforene er på plass. 
Oppgjøret med bedreviterne i «Per vet best» og hyllesten til skihopperen Jens Weissflog i låten med samme navn er blant genistrekene. 

Til informasjon var det denne hopperen som viste den berømte fingeren til hele publikumssletta på landsdekkende TV under OL på Lillehammer. 
Platas høydepunkt er derimot låta «Alt på Stell». 
Over noe som kunne vært soundtracket til en episk westernfilm rappes det godt og teknisk med troverdighet. 
Det eksperimentelle nye blandes med old-school-stil — imponerende. 

Kjærlighet er også et tema under den mindre imponerende «Min vei». 
Den seige låten blir noe for ensformig og kvinne-koringen i bakgrunnen er bare klein og irriterende. 

Fallhøyden er stor her, men fortsatt er dette en solid utgivelse som fansen sikkert vil trykke til sitt bryst og vise oss andre fingeren med. 
