Sluggerne fra Louisville
37 år gamle Jim James er med i supergruppene Monsters of Folk og The New Basement Tapes. 

Samtidig er han drivkraften i My Morning Jacket fra Louisville i Kentucky, framme ved album nummer sju. 

Underveis har de svingt fra alternativ country og sørstatsrock til psykedelia og kunstrock. 
På forrige album "Circuital" fant du spacerock, og nå er de innom progrock. 
Og mye mer. 

De åpner med solfylte "Believe (Nobody knows)", før "Compound fracture" bringer et ekko av 80-tallspop. 

Oppbygningen av "In its infancy (The waterfall)" og "Thin line" er det som gjør My Morning Jacket spennende, mens akustiske "Get the point" bærer bud om samlivsbrudd. 

De runder av med "Only memories remain", en vakker hyllest til George Harrison. 

Beste spor: 
"Believe (Nobody knows)", "In its infancy (The waterfall)", "Get the point", "Thin line", "Big decisions". 
