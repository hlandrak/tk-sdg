En cowboy til sjøs
Slik kan også countrymusikk låte. 
De ni sangene på «A Sailor's Guide to Earth» kunne ha utgjort et helt tradisjonelt album av Waylon Jennings— eller Merle Haggard-skolen. 
Men Sturgill Simpson har arrangert og produsert dem til å bli noe langt vanskeligere definerbart enn som så. 
La oss kalle det honky tonk à la New Orleans. 

Tekster som blander ramsalte sjømannsskrøner med rasende protest og dyrekjøpt livsvisdom. 
Smektende, staselige ballader som brått går over i groovy årgangssoul. 
Steelgitarer, strykere og sporadiske innslag av elektronikk. 
Skikkelig punchy blåsere fra The Dap-Kings som pleide å backe Amy Winehouse. 
En cover av Nirvana-låten «In Bloom». 
En og annen countrytradisjonalist vil sikkert grine på nesen av alt dette, men egentlig burde de fryde seg over at noen tør å røske i utdaterte sjangergrenser. 
I hvert fall når det gjøres med denne typen stil, respekt og overskudd. 

Nå ligger det liksom i kortene at 37 år gamle Sturgill Simpson fra Kentucky - noen vil sikkert kjenne ham for temaet til TV-serien «Vinyl» - skal få et større gjennombrudd med sitt tredje album. 
Ingenting kunne i så fall ha vært mer fortjent. 
Dette er et av årets beste helt uavhengig av sjanger. 
