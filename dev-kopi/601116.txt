Springende om islamisme
En del gode innlegg om skremmende aktuelt tema, dessverre presentert i en vanskelig tilgjengelig form. 

«Islamisme er en politisk ideologi basert på en tolkning av islam» skriver Øystein Sørensen i et meget interessant første kapittel i denne antologien. 
I løpet av boken blir denne ideologien plassert på den ytre politiske høyresiden. 
Men de mange forfatterne har til dels svært ulike tilnærminger til islamisme som politisk ideologi og ikke minst til religionen islam. 
Et hovedspørsmål er i hvilken grad den politiske ideologien kan ses uavhengig av religionen, og et annet er synet på islams forhold til voldsbruk. 

Enkelte forfattere vil hevde at de mest ytterliggående, voldelige islamistene gjør urettmessig krav på å representere det «sanne islam» på bekostning av det store flertallet av religionens tilhengere. 
Men det finnes tekster av ivrige islamkritikere også i denne boken som dels kommer islamistenes i møte ved å definere islams opprinnelse som sterkt voldspreget, og knytter sammen religionens natur med denne delen av historien. 

«Denne boken springer ut av en konferanse» er de seks første ordene leseren møtes med, og antologien bærer dessverre preg av det. 
Det kan virke som om redaktørene har inntatt rollene som ordstyrere snarere enn redaktører av skriftlig materiale. 
Resultatet er at forfatterne dels bruker begreper ulikt, og dels også bruker helt forskjellig stavemåte om de samme begrepene; sharia/sjaria, eller IS/SISL/ISIS/Daesh. 
Hensikten er jo å rydde i debatten og gjøre leseren klokere, da bør man foreta noen valg. 

Det er fristende å si: 
Les heller Jessica Stern og J.M. 
Bergers utmerkede og velredigerte bok ISIS — The State of Terror . 

Men da går man glipp av de gode kapitlene til Øystein Sørensen, Sylo Tarakus gode tekst om islams indre kritikere og Lars Gules tankevekkende oppsummering om hva man egentlig vet om de norske fremmedkrigerne i Syria og deres motivasjoner. 
Cecilie Hellestveits tekst om IS sin statsbygging er også god. 
Dette er likevel for de spesielt interesserte. 
Antologier er en krevende sjanger og krever stram redigering for å bli bra. 
