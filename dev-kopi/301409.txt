Anmeldelse:Fugelli er ikke naiv. 
Han forstår at terroren vil ramme oss, men han ber oss om å akseptere det 

Per Fugelli er litt for redd for Frp. 

Per Fugelli er redd. 
Han er ikke redd for de samme tingene som hans meningsmotstandere er opptatt av, som Islam, terrorisme og innvandring. 
Han frykter frykten. 
Mer spesifikt fremmedfrykten og de holdninger som splitter oss, som fører oss fra hverandre. 

Hans siste bok er ment som vaksine mot massehysteriet, og i verste fall massepsykose. 
I lang tid har Fugelli sett farlige utviklingstrekk. 
Det minner om mellomkrigstiden, Der Den andre ble fremmedgjort og mistenkeliggjort. 
Der Den andres utslettelse ble den hysteriske konsekvens av et fryktpreget samfunnsklima. 
Det er når vi blir redde at vi lar oss forføre. 

Kommet for å bli 

Boka byr både på refleksjon og klare råd. 
Over halve boka er er en samling med tidligere publiserte essay, kronikker, avisinnlegg og taler. 
Denne tekstsamlingen får en ramme i form av et nytt essay, som strengt tatt likner på de andre. 
Budskapet er i grove trekk: 
Vi kommer ikke utenom å leve i et multikulturelt samfunn. 
Våre nye landsmenn har kommet for å bli. 
Vi kommer heller ikke forbi at terroren vil hjemsøke oss. 
Vi må forene oss med dette. 
Vi må ikke la frykten korrumpere oss. 

Fugelli er ikke naiv. 
Han forstår at terroren vil ramme oss, men han ber oss om å akseptere det. 
Han anerkjenner at Islam kan lede noen til terror, men ber oss huske på at det er så mange andre forhold som også spiller inn, og ber oss gjøre noe med de tingene vi kan gjøre noe med, som å bekjempe fattigdommen, utenforskapet og parallellsamfunnene. 
For hva blir konsekvensen om Islam gjøres til fienden? 

Gjenbruk 

Som helhetlig bokprosjekt er ikke boka all verden. 
De gode poengene blir gjentatt til det kjedsommelige, og en del av eksemplene blir gjenbrukt flere ganger. 
Siden det er lite ny tekst og hver artikkel ikke blir akkompagnert av en kommentar, blir jeg usikker på om analysene, blant annet av Frp, står seg i dag. 
Samlet framstår prosjektet som springende, usammenhengende, og for mange av påstandene som framsettes forblir udokumenterte. 

Heller ikke Fugellis politiske analyser er nødvendigvis så gode. 
Den største trusselen mot det norske samfunnet finner Fugelli i Frp. 
Han mener de legitimerer rasistiske holdninger og ga grobunn for Breivik. 
Men det er ikke troverdig at Breivik utførte angrepet sitt på grunn av utsagn fra hverken Hagen, Jensen eller Sandberg. 

Viktige budskap 

Grunnen til at jeg likevel anbefaler Fugellis bok, er at den har mange viktige budskap til oss. 
Bli en bedre versjon av oss selv. 
Ikke henfall til frykten, men bli det snilleste mennesket du kan bli. 
Bry deg om flokken din, inviter dine nye landsmenn, møt Den andre med nysgjerrighet, ikke med frykt. 
Fugelli greier ikke det selv når det kommer til sinte, hvite nordmenn, men hans budskap er likevel gyldig. 
Vi kan greie bedre enn Fugelli. 
