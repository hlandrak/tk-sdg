Musikkanmeldelse:Drake & Future - «What A Time To Be Alive» 

Først og fremst en markedsføringssuksess. 

ALBUM: 
Det er umulig å unngå massiv hype når to av rappens superstjerner forener krefter på et og samme album. 

Et siste dominerende sjakktrekk etter suksessfulle år for både Drake og Future. 

Kvalitetsmessig bærer «What A Time To Be Alive» likevel preg av å være spilt inn på en knapp uke, og er langt fra så overveldende som senere dagers enorme oppmerksomhet skulle få en til å tro. 

For å følge skivas løse basketballtema, ender de to nye bestevennene opp med å blokkere for hverandre, noe som gjør dette til en plattere og mer intetsigende utgivelse enn både «IYRTITL» og «DS2». 
Og det til tross for høydepunkt som «Big Rings», «Plastic Bags», «Jumpman» og fantastiske «Diamonds Dancing». 

Selve genistreken ligger først og fremst i det bevisste overraskelsesmomentet, og ikke minst massesuggesjon av en gratis markedsføring dette forårsaket. 

Om fem år er det nemlig SoMe-eksplosjonen av morsomme memer og diamant-emojier du kommer til å forbinde med «What A Time To Be Alive» - ikke selve låtene. 
