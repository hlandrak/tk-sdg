World of Warcraft:Warlords of Draenor 

Entusiasme, spillglede og utforskning er stikkord for denne femte utvidelsen. 

I ti år har World of Warcraft vært giganten av massive onlinerollespill. 
De siste åra har imidlertid brukermassen hatt en knekk, i august i år var antallet abonnenter nede i 6.8 millioner. 

Nesten syv millioner mennesker er fortsatt mange spillere, men da spillerbasen bikket under de magiske ti mente mange at Blizzard var i ferd med å miste grepet. 

Og det var de kanskje også, men nå er Blizzard og World of Warcraft tilbake for fullt. 
Med den femte utvidelsen av univserset,Warlords of Draenor, strømmer spillerne tilbake, og det er forståelig, for World of Warcraft: 
Warlords of Draenor er den beste utvidelsespakka siden den første, Burning Crusade, kom i 2007. 

Tilbake til røttene 

Jeg likte de to forrige utvidelsene Mists of Pandaria og Cataclysm, men når jeg ser tilbake forstår jeg godt hvorfor spillere falt fra. 
Det var ikke så lett å få grep på hva som var greia med dragen Deathwing, og det selv om det var utrolig trivelig passet ikke Pandaria helt inn i World of Warcraft-universet. 
Den stadige forenklingen av spillet førte også til at «hardcore» spillere falt fra. 

Warlords of Draeonor tar oss tilbake til røttene, tilbake til kampen som er sentral i WoW-historien, nemlig krigen mellom Horden og Alliansen. 

Etter det knusende nederlaget i Mists of Pandaria reiser Garrosh Hellscream, den tidligere lederen for Horden, gjennom tid og rom til orkenes hjemplanet Draenor for å endre historien. 
Han tar kontroll over den aller første orkeinvasjonen, og har med seg teknologi fra fremtiden for å sikre at hans nye «Iron Horde» ikke feiler. 

Det er elegant, for med denne historien appellerer Blizzard til nostalgien hos de gamle Warcraft-spillerne, som kjenner Azeroths historie og figurer godt. 
Og det er tydelig at dette har fungert, for utvidelsen solgte hele 3.3 millioner eksemplarer det første døgnet etter release. 

Du, den store helten 

Historien fortelles svært bra gjennom oppdragene du får i spillet. 
Stor bruk av scenarioer (som ble introdusert som en ny type dungeon i Mists of Pandaria) der du spiller hovedrollen, styrker følelsen av at du er den store helten i fortellingen. 
Og med gode videosekvenser oppå dette får du en gripende fortelling som engasjerer. 

I tillegg til scenarioene er det én viktig ting som gjør at Warlords of Draenor virkelig gir meg følelsen av å være Draenor og Azeroths frelser – nemlig «Garrisons». 

Når du ankommer Draenor blir du kaptein for din egen garnison utplassert i Shadowmoon Valley. 
Garnisonen er spesifikk for din figur og er basen for dine operasjoner mot Jernhorden. 
Her kan du sette opp en rekke forskjellige bygninger, som for eksempel smie, sagverk, og soldatbrakker, som kan produsere ressurser, gi deg fordeler, og gi deg tilgang på yrker du ikke er opplært i. 

Sistnevnte har forøvrig vært gjenstand for debatt siden man nå lett kan skaffe seg ting man tidligere bare kunne lage hvis man hadde et spesielt yrke. 
Selve prosessen med å samle ressurser og lage ting innenfor ditt eget yrke er også blitt mye enklere, og disse to elementene har ført til at økonomien i spillet har endret seg fullstendig. 
Mye som tidligere solgte godt på auksjonshuset er nå tilnærmet verdiløst. 

Din tur til å kommandere 

Figurene som befolker garnisonen din er mer enn bare statister, du kan faktisk sende dem ut på oppdrag for å sanke inn penger, ressurser og oppgraderinger. 
Figurene mottar erfaringspoeng og stiger i nivå gjennom oppdragene som utføres, og etter hvert som du utforsker Draenor vil du få flere følgere i garnisonen. 

Følgere du kan sende på oppdrag er et element som har blitt brukt i en rekke andre spill de siste åra, men Warlords of Draenor gjør det på en veldig fin måte. 
Følgerne blir ikke en gimmick som du ikke gidder å bruke tid på, men en grunn til at du logger inn en ekstra gang før du legger deg for å sette i gang et par oppdrag. 

Akkurat dette gjør garnisonen til Blizzards smarteste element i utvidelsen, for det gir deg en tilhørighet til spillverdenen på en måte som ikke har eksistert tidligere. 

Når du reiser rundt i Draenor får du også utposter i hver sone du besøker, noe som igjen styrker følelsen av at du er den store helten. 
Overalt hvor du går omtales du med respekt, og du får virkelig inntrykket av at det er du som er sjefen, og det er gøy. 

Ved hver utpost får du også valget om å bygge forskjellige ting som igjen gir deg fordeler i den spesifikke sonen, som for eksempel hjelpemidler som en champion som kommer og kjemper for deg når du har behov, eller et ridedyr som lar deg ri og slåss samtidig. 

Bringer eventyrlysten tilbake 

Da ridedyr som kunne fly ble introdusert i Burning Crusade-utvidelsen, forandret det noe av dynamikken i hvordan man utforsket spilluniverset. 
I årene etter ble World of Warcraft til et spill der du brukte veldig mye tid i lufta. 

Fly høyt over landskapet mens du følger med på minikartet og stup ned når du ser spørsmålstegnet som markerer hvor objektivet for oppgaven du skal utføre befinner seg. 

I Draenor derimot kan du ikke fly, men du må ri rundt på veiene, i skogen og over slettene – du tvinges til å utforske, og dette har ført gleden over å utforske nye områder tilbake til World of Warcraft. 
Du opplever spillverdenen! 
Også møter du andre spillere istedenfor å se dem som prikker der oppe på himmelen. 

Vi har vært i Draenor før, da som Outland, restene av den ødelagte planeten, men det er lite som føles likt. 
Det er kun de gresskledde slettene i Nagrand jeg føler at jeg har utforsket tidligere, selv om det er forandringer også der. 

Draenor føles nytt selv om det er gammelt, noe som er sant for hele utvidelsen. 
Grafikkmotoren i spillet har fått en real oppgradering slik at den fargerike spillverdenen virkelig kommer til sin rett, figurene er i tillegg mer detaljerte og animasjonen flyter bedre. 

Både for nybegynnere og erfarne spillere 

Som alltid kommer det nye dungeons med en ny utvidelse. 
Denne gangen er det seks nye, samt en oppgradert versjon av gode gamle Upper Blackrock Spire. 

Dungeons er et tilbakevennende tema for spillere som klager over at WoW er blitt for lett, men med denne utvidelsen klarer Blizzard å gi både nye og gamle spillere noe å bryne seg på. 
Noen dungeons, som for eksempel Bloodmaul Slag Mines og Skyreach, er forholdsvis enkle, og vil få hardbarka «Vanilla»-entusiaster til å rynke på nesa i forakt, mens andre byr på større utfordringer. 

Grimrail Depot, der du slåss ombord på et rullende tog, er et strålende eksempel. 
At du er ombord på et tog byr på uvante utfordringer i form av hvor liten plass det er, men dette er likevel en grei dungeon å mestre om man går frem riktig. 

Gjør du for eksempel Grimrail Depot som Heroic blir utfordringen straks større, slik at også mer erfarne spillere må følge ekstra godt med, og de som virkelig vil teste ferdighetene sine kan prøve seg på «challenge mode» der utstyret ditt blir nedskalert og det kun er dyktighet og teknikk som teller. 

Masse å gjøre! 

Det høyeste nivået figuren din kan nå er hevet fra 90 til 100, og veien til topps går relativt fort. 
Oppgavene du utfører har en naturlig progresjon som gjør at du raser gjennom historien, og slutten kom derfor litt brått på. 

Da den siste videosekvensen utspilte seg satt jeg derfor igjen med en litt tom følelse i magen, men den varte ikke lenge, for Warlords of Draenor har nok å by på også etter handlingen er over. 
Foruten tiden du bruker i garnisonen og dungeons, kan du gå på skattejakt etter bedre utstyr, prøve deg på bonusobjektiver og sjeldne sjefsmonstre som ofte gir deg gode oppgraderinger. 

For å gi deg en ekstra motivasjon for å fortsette å gjøre oppgaver etter at du har bikka hundre, har Blizzard lagt inn sjansen for at du får utstyret ditt oppgradert når du leverer inn et oppdrag. 
Om du får oppgraderingen er helt tilfeldig, men det er en herlig bonus når du i tillegg til gullet plutselig har fått deg en ny epic. 

Snart åpnes også Highmaul og Blackrock Foundry, to raiddungeons for 10 og 30 spillere, der hendholdsvis syv og ti nye sjefsmonstre venter – det gjenstår å se hvilke utfordringer disse vil bringe, men det er uansett liten tvil om at spillere ikke skal gå i manko på ting å gjøre i tiden fremover. 

Krisedårlig start 

Warlords of Draenor hadde en katastrofal lansering, den verste i WoWs ti år lange historie. 

DDoS-angrepene kan ta litt av skylden for at serverne gikk ned, men Blizzard var overhodet ikke forberedt på at så mange spillere logget på samtidig og må ta størsteparten av skylden selv. 
En rekke flaskehalser som samlet enorme mengder spillere på ett sted førte til at store deler av spillet ikke var spilbart i flere dager. 
Da det endelig begynte å fungere ble imidlertid alle raseriutbruddene fort glemt og erstattet med engasjement. 

World of Warcraft er ti år gammelt, men Warlords of Draenor er som en vitamininnsprøytning som bringer eventyrlysten og spillgleden tilbake igjen. 
Det er lenge siden jeg har kjent på en så stor entusiasme for den gamle MMO-giganten som WoW er. 

Så hvis du er en tidligere World of Warcraft-spiller som funderer på om du skal begynne igjen – dette er det rette tidspunktet! 
