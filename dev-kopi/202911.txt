Vi har kjørt fornyet Toyota Avensis
En kraftig oppgradert Avensis er snart i Norge. 
Vi har allerede kjørt den. 

For litt over tre år siden kjørte vi en fornyet Toyota Avensis som da teoretisk var i midten av sin livssyklus. 
Men slik gikk det ikke. 
Denne generasjonen har fått sin livslinje forlenget og nå er den fornyet igjen. 

En god nyhet først: 
Prisene. 
Den nye modellen fremstår som konkurransedyktig i klassen og er bedre utstyrt uten å ha blitt dyrere. 
Prisene starter på 289.000 kroner for 1,6 Life sedan, mens den rimeligste stasjonsvognen - Touring Sports - prises til 304.000 kroner. 
Den forventede bestselgeren Touring Sports 1,8 Active Style med automat er priset til 358.500 kroner. 
Disse prisene inkluderer ikke frakt og leveringsomkostninger. 

Ikke 4x4, ikke hybrid 

Toyota anslår at åtte av ti norske kunder vil velge stasjonsvognen. 
De anslår videre at to tredjedeler vil velge bensinmotor. 
Importøren satser på å selge 2.200 biler i et fullt år - det er langt under det de presterte da Avensis var på topp, men forklares med at den tradisjonelle mellomklassen generelt taper markedsandeler, og at Toyota har valgt verken å introdusere en hybridversjon av Avensis, firehjulsdrift eller diesel i kombinsjon med automat. 

Det begrenser nødvendigvis appellen overfor en ganske stor del av den potensielle kundegruppen. 

Klart forbedret 

Vi må presisere innledningsvis at bilen er blitt betraktelig bedre enn den var, på de fleste områder. 
Samtidig har konkurrenter som Mazda 6, Ford Mondeo og ikke minst VW Passat, blitt erstattet med helt nye modeller. 
Samtidig er vi blitt strengere med våre terningkast på Dinside. 
Dette betyr altså at et godt terningkast fire denne gangen langt fra er noen dårlig karakter, og må ikke sammenlignes med femmeren den fikk ved forrige oppgradering. 

Ifølge Toyota er fornyelsen som finner sted nå den mest omfattende oppgradering av en eksisterende modell de noensinne har gjennomført. 

Tar en Passat 

Hvor vellykket en slik fornyelse istedet for introduksjonen av en helt ny modell kan være, hadde vi tidligere erfart da vi kjørte den såkalte Passat 7 som Volkswagen introduserte sent i 2010 (i virkeligheten var det en kraftig oppdatert generasjon 6). 

Vi var derfor spente da vi nå tok turen til de sveitsiske alper for en test av Toyotas nykommer i den samme bilklassen. 

Avensis er designet, konstruert og bygd i Europa og mer enn 1,7 millioner eksemplarer er kjøpt siden modellen ble lansert i slutten av 1997. 

I Norge har Avensis lenge vært en populær familiebil som var blitt levert i 64.102 eksemplarer ved utgangen av 2014. 
Men salget har skrumpet inn i det siste - og det er ikke til å komme forbi at den romslige Auris Touring Sports, som også leveres som hybrid, kan dekke behovene til mange potensielle Avensis-kunder. 
Intern konkurranse (eller såkalt kannibalisme), er et velkjent fenomen. 

Ser spenstigere ut 

Utseendemessig er oppdateringen svært synlig. 
Avensis har fått en klart mer dynamisk eksteriørdesign, og har fått LED-teknologi i lyktene - fra utstyrsnivå Active sågar bi-LED hovedlys. 

Bilens totale lengde er økt med fire centimeter - kun grunnet designendring utvendig. 
Fronten har nå designuttrykket kalt «Under Priority» og «Keen Look», som gradvis er blitt innført på hele modellrekken. 
Toyota-logoen er blitt mer fremtredende plassert i den mindre, øvre grillen som har fått en mer aggressiv styling. 
Den har en dekorlist i krom som strekker seg ut til sidene og er forbundet med de nye lyktegruppene. 

Den nedre grillen omrammer midten av støtfangeren som er lakkert i sort. 
Grillen er laget betydelig større samtidig som tåkelysene er flyttet helt ut mot sidene og på denne måten bidrar den til at bilen ser bredere ut enn tidligere. 

Sett fra siden er ikke forskjellen så stor og man kjenner igjen silhuetten fra foregående modell. 
Men noen grep er tatt: 
Ny garnityr strekker bilens profil horisontalt og gir den et visuelt lavere tyngdepunkt. 
Nå leveres bilen dessuten med aluminiumfelger med ny design. 

Bilens bakpart er også noe nydesignet, også for å fremheve bredden. 
Baklyktene har også fått LED-teknologi. 

Bedre interiør 

Interiøret var nesten en åpenbaring i forhold til det som møtte oss sist vi åpnet førerdøren til en Toyota Avensis. 
Det ser rett og slett mye mer moderne og tidsriktig ut og særlig i vår «Active Style bronze»-versjon utgjør designfornyelsen et klart løft i forhold til forgjengeren. 
Rattet er nytt og både ser ut og føles bedre. 
Her kunne vi imidlertid ha ønsket litt større vandring i lengdejusteringen. 

Kvaliteten på materialene er også - såvidt vi kunne bedømme - forbedret, selv om hardplasten fortsetter å dominere nedenfor den øvre delen av dashbordet. 
Klasseledende er de fortsatt ikke på den fronten, men de henger greit med. 
Forsetene er nye og bedre å sitte i, men vi savnet litt større justeringsmuligheter. 

For dem som liker å sitte høyt er det greit, men for vår del skulle vi gjerne hatt muligheten til å senke sitteposisjonen ytterligere. 
Plassforholdene er like bra som tidligere - det vil si på et godt nivå i klassen med godt med plass til passasjerer og bagasje. 

Gjerrigere motorer 

Vi fikk anledning til å kjøre både diesel og bensin, både manuell girkasse og automat (CVT) og både stasjonsvogn og sedan. 

Dieselmotorene - en 1,6-liter og en 2-liter, er moderne og leveres til Toyota av BMW. 
Vi kjørte kun 1.6-versjonen. 
Den debuterte hos Toyota i flerbruksbilen Verso, som vi tidligere har testet. 

Den strekker til i Toyota Avensis og gir til og med en del kjærkommen punch opp bakker, ut av svinger og ved forbikjøringer, selv om den fremstår som noe kortpustet i europeisk motorvei-trafikk. 
Positivt er det nesten oppsiktsvekkende fraværet av støy og vibrasjoner, her har Toyota vært meget dyktige i tilpasningsarbeidet. 
Motoren byr i Avensis på 112 hestekrefter og 270 newtonmeter. 

Stillegående 

Det lave støynivået er for øvrig noe av det vi bet oss raskt merke i under prøvekjøringen - og da kjørte vi dieselmotorisert stasjonsvogn. 
Også vibrasjoner er det merkbart mindre av med ny dieselmotor. 
I en bensinmotorisert sedan med trinnløs automat (CVT), var stillheten påtagelig. 
Fører og passasjer foran hvisket til hverandre og det ble kvittert fra baksetet med : 
- Jeg hører hva dere sier! 

Bensinmotoren vi prøvde er 1,8 Valvematic - en klassisk motor som vil tilfredsstille de fleste i målgruppen for denne bilen. 
Det betyr i våre øyne at den leverer tilfredsstillende ytelser og er ganske økonomisk i drift. 
Vi kjørte den i kombinasjon med automaten Toyota er så sjenerøse å tilby uten tillegg i pris - noe som henger sammen med at det dreier seg om en trinnløs transmisjon (CVT). 
147 hestekrefter og et dreiemoment på 180 newtonmeter drar ikke skinnet av pølsa, men det er ikke intensjonen heller. 
Det er nok for de fleste, i hvertfall under norske kjøreforhold. 

Bedre CVT 

Den trinnløse girkassen er klart forbedret i forhold til tidligere versjoner vi har testet. 
Den maser mindre under vanlig bruk og imiterer relativt bra en tradisjonell automat unntatt hvis man trykker gasspedalen i bånn - da fyker turtallet opp til maksimum og blir der helt til man slipper opp til en viss grad. 
Da er man glad for at støydempingen er så effektiv som den er. 
Men det er uansett ikke et bruksmønster denne bilen er beregnet for og vil for de fleste bare oppleves hvis man har behov for en rask forbikjøring. 

Da er det greit å vite at man kan fremskynde prosessen ved å trykke på "sport"-knappen og at man kan gire manuelt - via syv programmerte trinn - enten med girspaken eller med hendler på rattet. 
Men uansett hvor høyt opp man har giret for å redusere turtallet - trykker man gassen inn, girer CVT-en automatisk ned maksimalt. 

Kjører bedre 

Vi opplevde Avensis som bedre å kjøre med både mer komfort og mer presise kjøreegenskaper. 
Dette forklarer Toyota med at avfjæringen både foran og bak er forbedret - nettopp for å gi mer kjørekomfort og bedre egenskaper på veien. 
Foran har støtdemperne fått nye oppheng og sterkere støtte oppe. 

Fjæringen er fastere og kompenserer bedre for belastninger fra siden. 
Avdempningen er finjustert og for Avensis-modellene med dieselmotorer er avfjæringen enda bedre tilpasset den aktuelle vekten, kan Toyota-ingeniørene fortelle. 
Også fjæringen bak er fastere på den nye modellen, dempingen mindre, og dessuten bedre tilpasset bilens egenvekt på dieselmodellene. 
Tross mindre demping, er det ny ventildesign i støtdemperne som gir den merkbare bedringen i kjørekomfort. 

Styrefølelsen og responsen er forbedret og her forklares det at det kommer av en ny mellomaksel, endret diameter på stabilisatorstag og av at karosseriet er gjort noe stivere ved bruk av svært sterk uretan til innfesting av frontruten. 

Bra utstyrt 

Allerede fra innstegsnivået Life, er utstyrsnivået bra. 
DAB + og Safety Sense sikkerhetspakke, aluminiumsfelger (16-toms) og forbedret 8-tommers multimediaskjerm (Toyota Touch 2) samt ryggekamera. 
Fra neste nivå - Active - er LED-hovedlys, 17-toms felger og navigasjon på plass. 

Vi ser det som svært positivt at viktig sikkerhetsutstyr er standard. 
Toyota Safety Sense (TSS) er nemlig standardutstyr i hele modellutvalget. 
Trafikk- og veidata samles inn via en kompakt enhet ved hjelp av både laserradar og kamera montert i frontruten. 
Informasjonen bearbeides av elektronikken i TTS og systemet gir i sin mest komplette utgave bilførerne støtte underveis i form av kollisjonsvern med forhåndsvarsling og, om nødvendig, nødbremsing. 
Med i systemet er også filskiftvarsling, automatisk fjernlyskontroll og skiltlesing. 

Nærmere toppen 

For å konkludere: 
Nye Avensis, selv om den ikke er helt ny, gir en mye bedre bilopplevelse enn forgjengeren, og det til samme pris. 
Det er noe målgruppen for denne bilen fortjener og vi tror mange tidligere Avensis-kunder vil bli storfornøyde med bilen. 

Støydemping, generell kjørekomfort og det betryggende mange kunder forbinder med Toyota-merket vil hjelpe den til å gjøre en anstendig karriere tross fravær av firehjulsdrift, hybridutgave og kombinasjon diesel/automat, tror vi. 
Pluss i margen for å tilby automat uten tillegg i pris. 

Men de virkelige glansdagene er omme. 
Heldigvis har Toyota en solid utfyllende modellrekke med Auris Touring Sports, Prius + Seven og RAV4, her finnes noe for de fleste kundegrupper. 

Vi anser altså Avensis fortsatt som totalpakke hakket under klasselederne, men mye nærmere nå. 
Den fortjener derfor en sterk firer på terningen. 

Informasjonssjef hos Toyota, Espen Olsen, indikerer et salgsmål på 2.200 biler i 2015 der versjonen som vil stå for den største andelen vil være den bensindrevne 1,8 Active Style med trinnløs automat (CVT). 
65 prosent vil ifølge Toyota velge bensin, 35 prosent diesel og det vil bli en overveldende overvekt av stasjonsvogner: 
88 prosent vil velge TouringSports, ifølge Toyotas anslag, bare 12 prosent sedan. 

Reiseomkostningene til denne reportasjen er dekket av importøren. 
Les mer her 
