Anmeldelse:Aleksander With - «Butterfly Effect» 

Helt, men hult. 

ALBUM: 
Om ikke annet, så er i hvert fall Aleksander With inne på noe. 

Siden trønderen dro i land tittelen «tidenes yngste norske Idol-vinner» i 2006, har han gitt ut tre fullengdere, alle mer eller mindre kunstneriske mislykkelser (med den selvtitulerte forgjengeren som eneste kommersielle skivebom). 

Tross glimt av inspirert FM-pop, drukner albumene i sin retningsløshet. 
I lys av det er «The Butterfly Effect EP» hans mest helhetlige utgivelse så langt. 

Her tar With en tidsriktig omvending til dunkel, elektronisk r&b.; 

Med unntak av dvaske «Better», er minialbumet produsert av Anders Kjær, som har latt overskuddet fra sine studioøkter med Emilie Nicolas få definere lydbildet. 

Men i motsetning til Nicolas, er Withs følelsesliv fraværende i rillene. 

Hvis dette er ment å være 28-åringen på sitt mest personlige og intime, er det noe vesentlig som skurrer. 
