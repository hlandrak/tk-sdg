TEST:Tiny Audio Polka. 

En DAB-radio for hjem og koffert. 

Du kan like det eller ikke, men torsdag denne uke banket regjeringen siste spiker inn i kista for FM-radioen. 

DAB møter fortsatt kritikk for å være utdatert teknologi, gi dårligere lyd enn FM og bruke mer strøm. 
Men nå er altså løpet kjørt: 
Dette blir den nye radioteknologien i Norge, enten vi vil eller ikke. 

Dermed kan du kaste alle de gamle radioene dine om to år, med mindre du ønsker å bruke dem med adapter. 

Kraftig prisfall 

Heldigvis koster det ikke lenger stort å kjøpe seg nye radio både med FM. 
DAB og DAB+ (og i noen tilfeller også nettradio). 

Prisen på en standard bordradio ligger ofte godt under tusenlappen, og de minste bærbare modellene ligger ofte under 500. 
De billigste får du helt ned i under 300 kroner. 

Fra samme fabrikk i Kina? 

Dinside har etter hvert testet ganske mange DAB/DAB+-radioer i det siste, og én ting slår oss: 
De er veldig like. 
Utseende, høyttalere og funksjoner skiller radioene fra hverandre til en viss grad, men som oftest møter vi det samme grensesnittet når vi kikker på skjermen og prøver knappene. 

Vi kan ikke si det sikkert, men har mistanke om at innmaten i disse radioene stammer fra samme kinesiske fabrikk. 

Tiny Audios Polka-radio er intet unntak. 
Igjen finner vi den samme knapperaden, de samme menyvalgene og den samme skjermen med blå skrift på svart bakgrunn - som mest av alt virker litt gammelmodig. 

Har du brukt én, har du brukt alle... 

Dette er altså i utgangspunktet en «generisk» radio, altså en som deler egenskaper med en lang rekke produkter i samme kategori. 

Dermed finner du stasjonsprogrammeringen på en «Preset»-knapp, en «Select»-knapp for valg og en «Scan»-knapp for å lete opp tilgjengelige stasjoner. 

Ingen ulempe, egentlig. 
For har du brukt én DAB-radio, kjenner du deg igjen når du bruker neste. 

Den beste radioen du aldri fikk: 
Endelig kom Pinell Go+ 

Vi kunne likevel ønsket oss enkeltknapper med nummer, slik som vi finner på noen av de dyrere radioene. 
Det kan vel ikke koste så mye ekstra? 

Det er jo litt kronglete å måtte trykke på «Preset» og dreie på stasjonsvelgeren hver du skal finne favorittstasjonene dine. 
Direkte tilgang til hver enkelt stasjon er å foretrekke. 

Bruker gammelt Nokia-batteri 

Derimot kan vi bifalle at radioen er oppladbar. 
For det er jo ikke alltid du har batterier liggende når radioen går tom for strøm og gjerne vil bruke radioen uavhengig av kontakten. 

I radioen sitter et 5C-batteriet som tilsvarer typen mange eldre Nokia-telefoner brukte, og som fortsatt kan kjøpes mange steder for godt under en hundrelapp. 

Dessverre går det ikke an å bruke vanlige batterier, selv om det overdådig romslige batterikammeret ser ut til å være ment for å huse standard LR14. 

Plast-lyd som kan endres 

Lyden er dessverre ganske tynn og plast-aktig, på tross av at kabinettet er stort nok til å huse en bra høyttaler. 
Det hjelper likevel en god del med den innebygde tonekontrollen, der du kan velge innstillinger som «pop», «rock», «jazz» og «klassisk». 

Til bakgrunnsmusikk og nyheter fungerer imidlertid radioen bra, og den spiller høyt nok til å kunne høres godt selv i en middels stor stue. 

Vi bli imidlertid litt overrasket over at radio brått døde med et høylytt «popp» da vi dro ut den medfølgende nettadapteren med USB-ledning. 
Du må altså skru av radioen først, og det går heller ikke an å bruke den som klokkeradio på batteridrift. 

Mer for pengene andre steder 

Radioen er forbausende lett, størrelsen tatt i betraktning. 
På reise vil den dermed ikke bidra stort til koffertvekta. 
Likevel ville vi nok valgt en mindre radio dersom vi skulle på tur. 
Og om turen gikk til ei hytte uten strøm, vil vi foretrekke en modell som bruker standardbatterier. 

All den unødvendige lufta i radioen kunne ha blitt brukt både til bedre lyd og mer allsidig strømforsyning. 
Og prisen virker litt stiv, siden du får minst én modell både med Bluetooth og stereo for 200 kroner mindre (men som vel å merke ikke er oppladbar). 
