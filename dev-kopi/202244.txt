Sony Xperia Z5
Fortsatt vanntett, men kameraet er ikke lenger blant de beste. 

Denne høsten kommer Sony med tre nye toppmodeller. 
Vi har allerede testet minstemann, Z5 Compact, mens vi fortsatt må vente enda litt til på den største bukkene bruse – Z5 Premium, med 5,5 tommer stor skjerm og 4K-oppløsning, som dermed betyr at skjermen er svært skarp. 

Og midt i mellom finner vi altså Xperia Z5. 

Som med forgjengerne i Z-serien er skjermstørrelsen fortsatt 5,2 tommer. 
Nytt denne høsten er at Xperia-modellene har fått fingeravtrykksleser, nytt kamera og selvsagt – raskere innmat. 

Men der Sony hadde en del trøbbel med varmeutvikling på Z3+ tidligere i sommer, har de nye telefonene også fått nye varmeledere på innsiden slik at vi ikke lenger opplever problemer med varme på de nye telefonene. 

Kjent og kjært 

Har du hatt en Z-modell tidligere, vil du raskt kjenne deg igjen, både fysisk og med tanke på Sonys Android-skall. 
Lite er altså endret fra tidligere modeller. 

I forhold til Z3 har imidlertid baksiden nå blitt i frostet glass, og Sony har også gjort noen små finjusteringer av kanten rundt skjermen slik at telefonen ikke lenger glir like lett som før, og der glasset er bedre beskyttet. 

Vår testversjon var i gull, men den kommer også i sort, hvit og grønn utførelse. 

Egen kameraknapp 

Verdt å sette pris på er at telefonen har en egen kameraknapp, som fortsatt ikke er spesielt utbredt på Android-telefoner. 

Holder du den litt inne startes kameraet, uavhengig av om du leser epost eller om skjermen er slukket. 
Dog – om telefonen er låst må den først låses opp dersom du vil bytte kameramodus, eller endre på noen av innstilingene. 
Akkurat dette kunne vært løst mer elegant. 

En annen ting som ikke er fullt så vanlig, og som for øvrig også finnes på Z5 Compact, er et stroppfeste slik at du kan sette i en håndleddsstropp (typisk vanlig på kompaktkameraer). 

Som tidligere er også Z5-telefonene IP68-sertifiserte, som betyr at de er godt beskyttet mot vann, og det uten at du lenger trenger ei luke foran ladeporten. 
Verdt å merke seg her er at Sony har gått noe tilbake på hva de mener du kan bruke telefonen til, der de ikke lenger mener at det er innafor å svømme eller dykke med dem. 

Skjermen oppleves som meget god på Xperia Z5. 
Den er 5,2 tommer diagonalt og har full HD-oppløsning. 

Det er ikke lenger så oppsiktsvekkende i dagens mobilmarked, men absolutt skarpt nok. 
Den oppleves meget lyssterk og har godt kontrast- og fargenivå, selv om lysstyrken ikke holder seg like godt når du ser på den fra siden som hos enkelte av konkurrentene. 

Fingeravtrykksensor 

Mens de fleste konkurrentene har plassert fingeravtrykksensoren like langt fra høyre og venstre side; det være seg på nedsiden av skjermen (Samsung, Apple), eller på baksiden (Huawei), har Sony noe utradisjonelt plassert den omtrent midt på høyre side. 
Med andre ord er det lite fordelaktig om du pleier å holde telefonen i venstre hånd, siden den passer best til høyre tommel. 

Sensoren er også en knapp som må trykkes inn fysisk for å låse opp telefonen, hvor du da hviler fingeren på sensoren etterpå for å låse opp, slik det fungerer hos Samsung og Apple. 

Den er imidlertid ikke like presis som hos konkurrentene, og knappen er dessuten såpass innfelt i resten av konstruksjonen at den er ganske ukomfortabel å trykke på i våre øyne. 
Heldigvis lar skjermen seg tenne ved å prikke to ganger på den (må aktiveres i menyene), men da er den også veldig følsom for berøring. 
I løpet av testuken har vi flere ganger opplevd at lomma har prøvd å trykke PIN-koden av seg selv. 

Plasseringen (og størrelsen) på fingeravtrykksleseren gjør også at volumknappene har blitt skjøvet ned ytterligere til det som i våre øyne er en lite hensiktsmessig plassering. 
Ofte brukes disse for å dempe eller øke volumet i en samtale, og da tror vi de fleste foretrekker at de er plassert høyere på siden. 

Edruelig Android-skall 

Mens mange konkurrenter gjør ganske store endringer på Androids standardutseende, har Sony lenge vært blant de som gjør minst endringer på den originale Android-opplevelsen. 
Her er det ingen egne widgets i varselmenyen som opptar plass, og lite ekstra fiksfakserier ellers. 
Og det er et pluss. 

Samtidig kunne både ikoner og grafiske elementer vært modent for en liten oppussing snart, for selv om det er enkelt og funksjonelt, henger det ikke helt med i tiden. 

Det betyr også at dersom du har en Xperia-telefon fra før, så vil du raskt se at det ikke er gjort store endringene de siste generasjonene. 

Meget god ytelse 

Vi gjør dette avsnittet litt kort denne gangen siden vi allerede har testet Z5 Compact. 

Som forventet av en toppmodell med Snapdragon 810-prosessor scorer nemlig Z5 veldig godt i ytelsestester og oppfører seg også eksemplarisk i daglig bruk. 

Den har ingen problemer med de heftigste spillene nå om dagen, og er en av de raskeste telefonene på markedet, enkelt og greit. 

At Sony lover to dagers batteritid er imidlertid å sikte høyt. 
Vi klarte riktignok det med forgjengerne Z3 og Z3 Compact, men strømforbruket er høyere på Z5-telefonene, og vi har stort sett tatt kvelden med 20-40 prosent batteri igjen i testperioden. 
Vi vil med andre ord anta at de færreste vil ha behov for å lade telefonen en ekstra gang i løpet av dagen, men også at de færreste vil klare å få batteriet til å strekke over to dager slik Sony markedsfører. 

Merk også at selv om telefonen støtter Quick Charge 2.0-hurtiglading, så får du bare med en 7,5W lader i esken (5V/1,5A). 

Med andre ord vil telefonen lade raskere om du kjøper en annen lader. 

Vi må også trekke frem at samtalekvaliteten i Z5 oppleves som svært god. 
Det er ikke alltid vi kommenterer dette punktet i tester, ganske enkelt fordi de fleste telefoner høres ganske like ut. 

Men en sjelden gang legger vi merke til om det er ekstra godt eller ekstra dårlig, og denne gangen er det ekstra godt. 
Vi har til og med fått uoppfordrede kommentarer fra motparten i en telefonsamtale om at vi høres så godt! 

Men hva med kameraet? 

Har du lest testen av Z5 Compact fikk du sikkert med deg at vi ikke ble alt for imponerte over kameraet, og siden Z5 Compact og Z5 skal ha identisk kameraløsning ble vi derfor overrasket da det anerkjente nettstedet DxOMark kåret Z5 til det beste mobilkameraet nylig. 
Vi har også sett at andre testinstanser har sagt seg svært godt fornøyd med Z5 kameraene, men våre egne bilder talte for seg. 

Vi har derfor valgt å vie litt ekstra spalteplass til kameraet denne gangen. 

Sony byr altså på en 23 megapiksel-sensor i Z5-telefonene. 
I praksis er den faktisk 24,7Mp så vidt vi kan se, men høyeste bildeoppløsning er 23Mp når du tar bilder i 4:3-format, mens 16:9-formatet gir deg færre piksler totalt sett (21Mp), men flere i bredden enn når du tar 4:3-bilder. 

Sensorstørrelsen på dette kameraet er 1/2,3", som er større enn hos de fleste andre mobilkameraer. 
Men med så stor oppløsning får vi, så vidt vi har regnet oss frem til, en pikselstørrelse på rundt 1,05μm (mikrometer, altså plassen én piksel opptar på bildebrikken), som imidlertid ikke er allverden. 

Til sammenligning er pikselstørrelsen på LG G4 og Samsung Galaxy S6 1,12μm (mindre brikke, 1/2,6", men også lavere oppløsning på 16Mp), mens den på iPhone 6s er 1,22μm (mindre brikke, 1/3", men oppløsning på 12Mp). 

Med andre ord er noen av fordelene med en stor sensor spist opp av at det er veldig mange bittesmå sensorer som fanger hvert sitt piksel, som ofte betyr mer støy i bildene og svakere «pikselkvalitet». 

Dette er altså grunnen til at du ikke bør se på antall megapiksler som et mål på bildekvalitet – det må også henge sammen med størrelsen på sensoren (dessuten spiller både optikk og prosessering begge en større rolle). 

Blenderåpningen er f/2,0, som betyr at Z5-kameraet er relativt lyssterkt. 
Det må imidlertid se seg slått av LG G4 (f/1,8) og Samsung Galaxy S6 (f/1,9), mens eksempelvis iPhone 6s har blenderåpning på f/2,2 og derfor er mindre lyssterkt. 

I praksis betyr det at: 
- LG G4 slipper inn 23 prosent mer lys enn Z5. 
- Samsung 
S6 slipper inn 11 prosent mer lys enn Z5. 
- Z5 slipper inn 21 prosent mer lys enn iPhone 6s. 

At et kamera slipper inn mer lys, betyr at man kan bruke lavere følsomhet (=mindre støy), kortere lukkertid (lettere å fryse bildet og dermed minske uskarpheter), eller en kombinasjon av disse. 

Nå er ikke de oppgitte forskjellene allverden i denne sammenheng, men sammenligner man f.eks. f/1,8 med f/2,4 (som også enkelte telefoner har) får vi en ganske betydelig forskjell, der f/1,8-kameraet slipper inn 78 prosent mer lys. 

En fordel med Z5-kameraet er den gode vidvinkelen, tilsvarende 24mm i det tradisjonelle 35mm-formatet. 
Det gir et bredere bildeutsnitt når du tar bilder, som kan være spesielt fordelaktig når du tar bilder av store byggverk eller på innendørsbilder, der man slipper å be alle om å trekke sammen for å få med alle ansiktene. 

Merk også at Z5-kameraene ikke har optisk bildestabilisering (der linser i objektivet er bevegelige for å kompensere for din ustøhet på hånden). 
Sony har imidlertid en annen form for bildestabilisering via deres intelligente SteadyShot-funksjon (programvarebasert), som fungerer spesielt godt på video, som du skal få se eksempel på lenger ned. 

Testbilder 

Så til testbildene. 
Igjen har vi tatt med en LG G4 på tur og knipset bilder side om side med Xperia Z5. 
Og som vi så sist gang – Sony-kameraet klarer rett og slett ikke å holde tritt med tanke på detaljnivå og signalprosessering. 

Her er noen testbilder – Z5 øverst, LG G4 nederst: 

Murvegg en tidlig morgen: 

Bokhylle innendørs på kveldstid: 

Og dette er konsekvent på alle testbildene vi har tatt: 
Bildene fra LG G4 er langt mer detaljerte – Sonys bilder ser rett og slett halvveis malt ut, og det helt ned på de laveste ISO-verdiene (i hagen på dagtid er for eksempel tatt med ISO 64). 

Nå skal det sies at såkalt pixel-peeping som vi gjør her (der vi ser på 100%-utsnitt av bildet) nok ikke samsvarer helt med hvordan mobilbilder som regel sees på, og at det selvsagt på en liten mobilskjerm ikke utarter seg like dramatisk, noe du også vil se eksempel på under. 

For en ting Sony-telefonen er god på, er nemlig den innebygde blitsen. 
Under ser du at blitslyset gir et langt mer balansert bilde enn hva tilfellet er for LG-kameraet (selv om detaljnivået også her er langt svakere når vi titter på enkeltpiksler, noe du får en liten smakebit på i ruta øverst til høyre): 

Du kan se flere bilder tatt med Xperia Z5 i galleriet under: 

Som nevnt har Sony fått til en svært god bildestabiliseringsfunksjon på video, og også lydkvaliteten er god på videoopptakene. 

Under har vi lenket til to eksempelklipp med Z5 og G4. 
Sistnevnte har optisk bildestabilisator, men må sett seg kraftig slått med tanke på stabiliteten i bildet, selv om vi synes selve bildekvaliteten går i favør LG med bedre kontrast og flere detaljer. 
For ordens skyld har vi holdt telefonene inntil hverandre mens vi løp litt overdrevet «tungt»: 

Konklusjon 

I dagens marked er Sony praktisk talt alene med å tilby vanntette toppmodeller. 
Selv om de nå fraråder å bade med dem, kan det være en kjekk trygghet på en fuktig fjelltur. 

Xperia Z5 leverer også varene med tanke på ytelse – telefonen har en konsistent og «snappy» følelse både når man navigerer i operativsystemet, surfer på nettet eller spiller spill. 
Batteritiden er også god sammenlignet med flere av konkurrentene, selv om vi tviler på at veldig mange vil klare å holde det gående i to dager uten lader, som Sony lover i markedsføringen. 

Fingeravtrykkleseren blir vi ikke helt venn med – vi må stort sett prøve minst to ganger, og den oppleves derfor ikke like presis som tilsvarende løsninger fra Apple, Samsung og Huawei. 
Plasseringen er heller ikke spesielt vennlig for deg som stort sett holder telefonen i venstre hånd. 

Og som på Z5 Compact klarer vi ikke å la oss begeistre av kameraet på de nye Z5-telefonene: 
Detaljnivået er for svakt i forhold til konkurrentene – kanskje ikke et kjempeproblem når man ser bilder på en mobilskjerm, men så fort man skal begynne å beskjære eller se bildene på en større skjerm, er det åpenbart at Sony ligger bak de beste. 

Verdt å sette pris på, nå som Android 6.0 er rett rundt hjørnet, er imidlertid at Sony fortsetter med støtte for minnekort. 
I neste Android-versjon kan de formateres slik at de behandles som internminne, og dermed blir det en billig måte å oppgradere lagringsplassen på. 

Sony Xperia Z5 E6653 
