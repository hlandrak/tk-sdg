TEST:Fitbit Charge HR 

Et av de beste aktivitetsarmbåndene du får kjøpt. 

Fitbit er en av de største produsentene av aktivitetsmålere, og har etter hvert fått et bredt utvalgt i sitt produktsortiment. 
De tilbyr alt fra helt enkle skrittellere til treningsklokke med innebygd pulsmåler. 

De har også aktivitetsarmbånd. 
Vi har tidligere testet både Fitbit Flex og Fitbit Charge. 
Sistnevnte kommer i en litt dyrere og mer avansert variant, kalt Fitbit Charge HR. 

Den store forskjellen mellom Charge og Charge HR, er at den siste kan måle pulsen din (HR står altså for heart rate). 
I norske butikker er den også rundt 80 kroner dyrere. 

Skjerm er gull 

Noe av det vi liker mest med Fitbit Charge HR er at den er utstyrt med skjerm, slik at vi når som helst kan se hvor mange skritt vi har gått, hva pulsen vår ligger på og så videre. 
Dermed slipper vi å være avhengig av mobilen til enhver tid. 

På skjermen får du også varsel med telefonnummer eller navn når noen ringer. 
Det er smart. 

Fitbit har også en fin og brukervennlig app, som gjør det enkelt å få oversikt over din daglige aktivitet. 
Den er enkel å komme i gang med og gir det meste vi trenger av informasjon. 

Vi skulle ønske appen var bittelitt smartere og ga oss forbedringstips, slik som Jawbone, som har aktivtetsarmbånd som UP2 og UP3 (test av denne kommer snart). 

I Fitbits app kan du imidlertid sette i gang med utfordringer og samle medaljer etter hvert som du oppnår ulike mål. 
I tillegg får man en ekstra motivasjon i at man kan legge til venner, se hvor mye de beveger på seg og konkurrere mot hverandre. 

Vi savner imidlertid at respons som Fitbit-vennene dine gir deg i appen også hadde blitt sendt videre som et varsel til armbåndet, slik at når «kompis Kåre» sender deg en oppmuntrende «heia - stå på!» i appen - ville dette komme opp som en umiddelbar melding på armbåndet. 

For øvrig vibrerer og viser armbåndet fyverkeri på skjermen når du har oppnådd dagens skrittmål. 
Det er en liten, men veldig fin detalj. 

Med innebygd pulsmåler bruker Fitbit Charge HR mer batteri enn den vanlige Charge-modellen. 
Vi snakker 4-6 dager mot 7 dager. 
Det kan vi leve med. 

Vi lever litt mindre godt med at aktivitetsarmbåndet bruker en særegen ladekabel. 
Mister du den, kan du kjøpe ny, men det vil koste deg 200 kroner. 

Kjekt med pulsmåling 

Charge HR måler altså pulsen din kontinuerlig, og vi opplever at den, som andre optiske pulsmålere, ikke er like presis som pulsmåling via pulsbelte. 

I Fitbit-appen kan du se hvor lenge du har vært i ulike pulssoner, både hvilepuls, cardio og fettforbrenning. 
I forhold til en vanlig pulsklokke er den vel optimistisk i forhold til de øvre pulssonene, så vær klar over at den i så måte ikke kan erstatte en fullgod pulsklokke. 

Nylig fikk appen også støtte for automatisk registrering av treningsøkter. 
Du kan sette opp slik at diverse aktiviteter, som løping, syklig, aerobic og så videre, loggføres av seg selv etter en viss angitt tidsperiode, for eksempel 15 minutter. 

Du kan også starte treningsøkter fra appen, for eksempel om du skal ut og jogge. 

Teller for mange skritt? 

Sammenlignet med andre aktivitetsarmbånd virker det som om Fitbit Charge HR er litt overivrig hva gjelder å telle skritt, men det varierer hvor mye mer den teller. 

Vi har opplevd alt fra noen hundre til flere tusen skritts forskjell, og da har vi testet mot både vanlig skritteller, Sony SmartBand 2 og Apple Watch. 

Her må du altså ta med en klype salt hvorvidt du faktisk har gått 10.000 skritt om dagen - men den vil kunne gi deg et bilde over ditt eget aktivitetsnivå over tid. 

Ikke så bra på søvn 

Charge HR, kan som så mange andre aktivitetsarmbånd, registrere søvnen din, og den gjør det automatisk. 
Det liker vi, men den har en tendens til å tro at vi sovner når vi bare sitter helt stille. 

Vi synes også søvninformasjonen i Fitbit-appen er litt lite informativ. 
Det er stolpediagram som skiller mellom når du sover, er urolig eller er våken. 
Det virker ikke som den alltid gir et riktig bilde i forhold til hvordan vi selv føler at vi sover. 

Du kan velge hvor sensitiv klokka skal være på søvnregistrering. 
Og ikke minst: 
Også denne, i likhet med de fleste aktivitetsarmbåndene, kan vekke deg med vibrering. 
Det liker vi. 

Konklusjon 

Det er i det hele tatt veldig mye vi liker ved Fitbit Charge HR. 
Det er ganske enkelt en av våre aller største favoritter blant aktivitets- eller treningsarmbånd. 
Den ser grei ut, den har gode funksjoner, og ikke minst: 
Du kan konkurrere med kompisene dine. 

Og det siste er et av de aller største fortrinnene til Charge HR. 
Det kan bli kjedelig å registrere skritt og konkurrere med seg selv i lengden. 

Når du sitter hjemme i stua og ser at «kompis Kåre» har gått 5.000 skritt mer enn deg den dagen - da kan det være det sparket du trenger for å komme deg ut av sofaen og opp i joggeskoene. 
For du kan jo rett og slett ikke se deg slått av «Kåre og kompisene»! 

Fitbit Charge HR 
