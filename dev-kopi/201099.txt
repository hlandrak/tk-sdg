TEST:Porsche Macan Turbo 

Den er kanskje den råeste mellomklasse SUV-en du får kjøpt, men er den perfekt? 

Det er et drøyt år siden Porsche lanserte Macan, som er lillebror til Cayenne. 

Den mellomstore SUV-en er basert på plattformen til Audi Q5, noe enhver Porsche-eier får utslett av å bli konfrontert med. 
Den er nemlig temmelig modifisert kraftig fra Q5, må vite ... 

NÅ kjører vi utgaven som befinner seg på toppen av næringskjeden hva angår mellomklasse SUV-er - nemlig Macan Turbo. 

Akkurat som en hvithai uten fiender, er den en bil uten direkte konkurrenter. 

Ingen i nærheten 

Audi Q5, BMW X3, Mercedes GLK (som nå blir til GLC) og Range Rover Evoque er de man regner som konkurrenter i premium-SUV-segmentet, men ingen av dem har noe i nærheten av en slik versting-motorisert utgave i sin stall. 

Utseendemessig er det ikke alle som lukter lunta om at dette er spesielle saker, men kjennere vil reagere på annerledes eksospotter, røde bremsekalipere og andre mindre optiske forskjeller i tillegg til at det selvfølgelig står "turbo"i hekken. 
Interiøret er veldig typisk Porsche. 
Det vil si høy skinnkvalitet, tykke gulvtepper og solid kvalitetsfølelse. 

Se bilder av interiør og detaljer her 

Bagasjerommet sluker fra 500 til 1.500 liter, noe som er godkjent for en bil i denne klassen. 
Plassforholdene for passasjerer og fører er også temmelig bra, men vi opplever det som begrenset med oppbevaringsplass mellom forsetene. 
Alle stuerom er minimale i forhold til hvordan de er på de romsligste konkurrentene. 

Forsetene er gode å sitte i med eksemplarisk støtte i form av justerbare sidevanger for både rygg og lår. 
Og så er det liten tvil om at det sportslige er i fokus når senter av dashbordet preges av en diger rundetid-teller. 

En knapp for alt 

Porsche har ellers en merkelig filosofi om at en hver funksjon i bilen skal ha sin knapp. 

Det fører til at det ser ut som om noen har pepret midtkonsollen med en knappe-mitraljøse. 
Her betjenes alt fra eksoslyd til understell og kjøling i setene. 

Vi teller ikke mindre enn 34 knapper mellom setene og ytterligere 12 knapper i taket! 

Det er ikke lett å bli fortrolig med løsningen, og vi håper Porsche kommer på bedre tanker i retning av en kommandosentral, som for eksempel Audis MMI-system. 

Det er lov å håpe, for de har nemlig snudd synet sitt om hvordan du bør sjalte manuelt med spaken på sine modeller med automatgir. 
I stedet for å vippe frem for å gire opp, noe som er ulogisk i en sportsbil, skal du fra neste år av vippe bakover. 

Temmelig tail-happy 

Men så til det alle bryr seg om når det kommer til Porsche - hvordan Macan Turbo å kjøre: 

Ettersom den deler plattform med Audi Q5, som er utstyrt med firehjulstrekk basert på Torsendifferensial, kunne en tro at Macan har samme løsning. 
Men i stedet er den utstyrt med en Haldex-tilsvarende løsning. 

Forskjellen fra de fleste firehjulstrekkere med dette systemet er at den her er snudd. 

Dermed går kreftene først til bakhjulene, før de flyttes fremover. 
I praksis kan du trygt si at det gjør Macan Turbo temmelig "tail happy"! 

Du merker det særlig om det er fuktig på asfalten og du er litt overivrig ut av en sving. 
Motoren er en V6-er som er skremt opp i 400 hestekrefter. 
Det gir brukbare 550 
Nm dreiemoment allerede fra 1.350 omdreininger. 
0-100 km/t er oppgitt til 4,8 sekunder og toppfarten er 266 km/t. 
Disse tallene tilsier at ingen konkurrenter henger med Macan Turbo. 
Ingen! 

Se flere bilder av eksteriøret her 

Likevel sitter jeg her og henger litt med geipen som en annen bortskjemt drittunge. 
For forventningene ble virkelig skrudd i taket før prøvekjøringen, og jeg må med hånda på hjertet si jeg ble litt skuffet. 
Jeg vet jeg høres ut som en real brønnpisser nå, men setter du deg inn her med med samme forventninger som etter å ha kjørt Cayenne Turbo, blir det en nedtur. 

Men misforstå ikke - tallene er ikke til å ta feil av - Macan Turbo ER rask. 

Det er bare at den ikke er like rå som storebror Cayenne Turbo. 
Årsaken til det er at den har en V8-motor på 4,8-liter mot Macans V6 på 3,6-liter. 
Så det er nok sant som det sies - storebror vil alltid være storebror ... 

Styrefølelsen på Macan skulle jeg også ønske var noe skarpere. 
Selv i det sportlige moduset "Sport Chrono", er den ikke så superskarp, slik som forventet. 

Pengegaloppen 

Den andre nedturen er at prisen på Macan slett ikke tilsier at dette er noen rimelig lillebror. 
Prisen begynner på friske 1.421.600 kroner. 
Men du kan ikke kjøpe denne bilen uten utstyr, og den lista blir fort lang. 

Sportseksos til 24.100 kroner, 21-tommers felger til 27.700 kroner og varmedempende vinduer til 10.500 kroner gjør at utstyret alene utgjør 336.700 kroner. 
1.757.700 kroner er totalprisen Porsche vil haie deg for. 
Så det er ikke bare på ytelsene at Porsche Macan Turbo er uten konkurrenter ... 
