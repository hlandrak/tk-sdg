Trivielt begjær
BOK: 
Om livet i førtiåra med oppussing, utroskap og barn som skal konfirmeres. 

Emely Benedicte Kahrs: 
Galopp for den svarte hesten. 
Roman. 
212 sider. 
Cappelen Damm. 

Det gis ut for mange bøker i Norge. 
Bare fra i år foreligger det omtrent 250 skjønnlitterære utgivelser. 
Debutant Emely Benedicte Kahrs roman «Galopp for den svarte hesten» lider under dette, den er rett og slett ikke godt nok bearbeida. 

Nelly og Lars er et helt vanlig par i 40-årene. 
De har to barn og huslån og et relativt godt liv preget av rutiner. 
Så begynner Petter på jobben til Nelly, og hun forelsker seg i ham. 
Etter hvert som forholdet utvikler seg nøstes ulike sider ved ekteskapet mellom Nelly og Lars opp, og ikke alle sider er like flatterende. 
Samtidig som datteren skal konfirmeres, badet skal pusses opp og den nye hesten skal pleies må de to finne ut hvordan de skal håndtere den trettende hverdagen. 

På baksiden står det at romanen «fanger samtiden med skarpe observasjoner». 
Akkurat det kunne stått bakpå Marit Eikemos «Gratis og uforpliktende verdivurdering» (2018) også. 
Den er skarp. 
Den fanger samtiden. 
Det er ikke tilfelle med «Galopp for den svarte hesten». 
Fortellingen om et par som kjeder seg og søker ut, er urgammel, og her er ingenting overraskende. 
I tillegg er språket mer platt og slitt enn ”fortellinger fra virkeligheten” i ukeblader. 
Stemninger blir overforklart: 
«kanskje han, basert på sin erfaring med livet med meg, tolker stemningen dithen at det er noe usagt». 
En scene mellom de to elskerne skildres slik: 
«han dasker meg lett på skinken, de små trådene på lampetten dingler frem og tilbake og ut og inn, så kysser han meg i nakken og lager en kort dyrisk lyd». 
Etter samleiet spiller Petter piano, og da «trykker [han] på pedalene med føttene og smadrer tangentene, de hvite, de svarte, begge hendene, hodet fremover, så bakover, der sitter han og bekymringsløst spiller ut den ene utløsningen etter den andre […]». 

Nellys eksistensielle problemer blir aldri behandlet ordentlig. 
Hennes behov for noe mer er interessant, men utforskes ikke og får i stedet utløp i en tilsynelatende tilfeldig affære. 
