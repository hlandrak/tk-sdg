Rett og slett forbasket moro
Har du en PlayStation 4, er det bare å finne frem ønskelista. 

Vet du hva som er det vanskeligste med å skrive om VR (Virtual Reality, eller virtuell virkelighet)? 

Vi får liksom ikke vist deg det. 

På andre produkter vi tester kan vi supplere med bilder som gir deg et ganske godt totalinntrykk av produktet, men VR er rett og slett noe som må oppleves. 

Men la oss prøve så godt vi kan med følgende video: 

Den billigste av de "store" 

VR-moro kan du få for en femtilapp om du kjøper en Cardboard og putter mobiltelefonen oppi, men sammenlignet med dyrere produkter kommer denne løsningen til kort. 

Du kan titte deg rundt, men om du beveger hodet fremover og bakover skjer det ingenting. 
Den begrensede maskinkraften i en mobiltelefon gjør også at du kan oppleve mer merkbare forsinkelser, i tillegg til at spill og annet ikke holder like høy teknisk kvalitet. 

PlayStation VR er billigere enn både Oculus Rift og HTC Vive, og i tillegg slipper du å bruke like mye på maskinvaren ved siden av. 

Mens de to nevnte fordrer at du har en ganske heftig PC (typisk til rundt 10.000 kroner om du går for en stasjonær variant), krever PlayStation VR bare at du har en PlayStation 4 og et PlayStation-kamera. 

Om du starter med «blanke ark», vil prisen for Sonys løsning være omtrent halvparten av de andre, og du havner da på drøye 8.000 kroner for brillene, kameraet og selve PlayStation-enheten. 

Selve brillene koster nemlig 4.800 kroner i butikkene; halvparten av HTC Vive, som altså trenger en PC i tillegg. 

Egen koblingsboks 

I likhet med Oculus' og HTCs varianter, er PlayStation VR slett ingen trådløs løsning. 

Med i pakken får du en egen prosesseringsenhet som kobles mellom hodesettet og PS4-enheten, både med USB og HDMI-kabler. 

Det finnes en god steg-for-steg-guide i manualen, så dette bør ikke by på problemer. 

Denne boksen sørger spesielt for to ting – det ene er at den gir 3D-lyd til ørene og det andre er at den tillater deg å gi et bilde på TV-en likt det du har i brillene, slik at andre kan se på. 

Hva gjelder lyd følger det med et par enkle ørepropper i pakken, men via et hodetelefonuttak på ledningen kan du koble til andre hodetelefoner om du har et par gode liggende. 

Det anbefaler vi – de som følger med byr ikke på spesielt god lyd og har også problemer med å holde seg inni ørene der vi dukker og titter rundt mens vi spiller. 
For øvrig kan du justere volumet fra denne lille fjernkontrollen, slå av lyden fra mikrofonen (mute) når du spiller og slå av og på brillene. 

Bør passe de fleste 

Vi må berømme Sony for å ha laget et hodesett som i stor grad lar seg tilpasse den enkeltes hode. 
Det gjøres hovedsakelig via tre innretninger: 

Selv uten en bøyle på langs over hodet, synes vi hodesettet sitter som smurt når vi bruker det, og både bøylen og brillene er polstret mot hodet og pannen slik at det aldri føles ubekvemt. 

Vi liker også at du kan løsne brillene (punkt to over) og dra dem litt ut, dersom du er nødt til å titte på en melding som vibrerte i lomma på mobilen, selv om vi hadde elsket en funksjon der vi kunne se varslene derfra i VR-brillene. 
Når du har dem på, er du nemlig rimelig isolert fra resten av verden. 

Helt forseglet er du dog ikke – spesielt på undersiden av brillene slipper det inn litt lys (altså rundt nesa), som kan være distraherende om du spiller midt på lyse dagen, men som du neppe vil tenke på i mørkere omgivelser. 
Og som du muligens aldri hadde tenkt på om ikke du leste dette avsnittet, så det var jo dumt. 

Kameraet sporer ni lys 

I alt er det ni lys på PlayStation VR som kameraet er nødt til å se når du spiller, så du må sørge for at kameraet har fri sikt. 
Syv av dem er plassert på selve visiret, mens to av dem er plassert på bøylen bak i de tilfellene der du snur deg 180 grader fra kameraet. 

Når du beveger hodet, er kameraets oppfattelse av disse lysenes plassering som gjør at bildet du ser reflekterer dine bevegelser. 
Det kan også gi utfordringer dersom det er andre lyskilder innenfor det kameraet ser. 

Spillområdet er med andre ord noe innsnevret, så fokuset er er først og fremst at du sitter eller står stille når du spiller. 

Vi har sett videoeksempler på YouTube der bildet hopper og hakker voldsomt – vi har ikke opplevd dette i særlig grad, men vi har kunnet øyne det når vi har spilt på dagtid (og fått betalt for det i tillegg - snakk om kremjobb!), der bildet forflytter seg bittelitt her og der når vi egentlig sitter dønn stille med hodet. 

Du trenger egentlig ikke TV-en 

Om du slår av TV-en eller bruker den til andre ting har ingen betydning når du bruker PlayStation VR. 
Du kan gjøre alt med brillene på, enten det er å navigere i menyene, se på Netflix eller spille spill; også de som ikke støtter VR. 

Funksjonen heter Cinema mode og lar deg altså se på en slags virtuell TV. 
Du kan velge tre ulike størrelser på bildet ut fra hvor stor "TV" du vil ha – den største er over 200 tommer som føles veldig stor, siden simulert avstand er rundt 2,5 meter. 

Så veldig godt egnet til å se film og lignende er ikke PlayStation VR. 
Til det blir oppløsningen noe lav – skjermen i brillene har full HD-oppløsning (960x1080 på hvert øye), som gjør at ting lett ser litt pikslete ut. 

En fordel med å ha TV-en skrudd på, er imidlertid at andre i rommet kan se akkurat det samme som du ser i brillene slik at det faktisk går an å kose seg sammen med spill, rope «til høyre der!» og lignende. 

God spillopplevelse 

Det er lite som slår en skikkelig VR-opplevelse når man spiller spill, og her synes vi Sony leverer så det holder. 
Utvalget av spill er godt allerede ved lansering, og i løpet av året skal 50 titler være klare. 

Selv om det ikke er noen flere piksler når man spiller enn når man ser på film, legger man ikke i like stor grad merke til det i kampens hete. 
Den raske oppfriskningsraten gjør at bildet flyter godt, og responsen på under 18ms (millisekunder) gjør at vi ikke tenker over at bildet egentlig henger litt etter hodebevegelsene. 

Vi har storkost oss i robotkrig i RIGS, konkurrert mot andre i fotballspillet Headmaster, irritert oss grønne over noen av oppgavene i Tumble VR, holdt rytmen med det utsøkte rytmespillet Thumper og fått gåsehud av det skumle Until Dawn: Rush of blood, der du sitter på en berg-og-dalbane og plaffer ned klovner og andre skumlinger. 

Men vi har også blitt kvalme. 
Særlig av bilspillet Driveclub VR, som du skal være rimelig hardbarka for ikke å bli kvalm av. 

For det er noe med at man beveger seg med en håndkontroll (typisk svinger i dette tilfellet) uavhengig av hodet, og at det da ikke blir helt samsvar i kroppen, slik at man lett blir svimmel. 
Nevnte Headmaster og Tumble VR er spill der du står stille i rommet og vil være spill de fleste kan spille uten problemer. 

Mangler ordentlig gode kontrollere 

Mens vi er inne på kontrollere – det kanskje største minuspunktet med PlayStation VR er at Sony ikke har noen ordentlig gode kontrollere du kan bruke. 

For der kontrollerne på HTC Vive føltes som naturlig utvidelser av armene våre mens vi spilte, og slike snart er på vei til Oculus Rift, har du (hvis vi ser bort av ratt og pedaler) to muligheter på PlayStation: 
Den vanlige DualShock-kontrolleren og PlayStation Move. 

Og ingen av dem er spesielt velegnet til VR-bruk. 
De har riktignok begge innebygd gyrosensor, slik at du kan bevege på dem i tillegg til å trykke på knapper, men denne biten av teknologien føles mer upresis enn noen gang. 
På spill som kan bruke Move-kontrolleren, som nevnte Rush of Blood og Tumble VR, opplever vi at «hendene» skjelver veldig og at det hele blir litt for upresist. 

Kanskje ikke så rart, når Move-kontrollerne tross alt er seks år gamle. 
Vi vet at det kommer en gevær-kontroller fra Sony til bruk i skytespill, og det skulle ikke forundre oss om det etter hvert kommer mer VR-tilpassede kontrollere. 

Konklusjon 

PlayStation VR er definitivt ikke et billig produkt når den koster langt mer enn selve spillkonsollen, men sammenlignet med løsningene fra Oculus og HTC, synes vi dette er et produkt som allikevel gir valuta for pengene. 

Sonys VR-briller lar seg lett justere til å passe på de aller fleste hoder og er laget på en måte som gjør dem komfortable å ha på, med god vektbalanse og polstringer som ikke føles harde mot hodet. 

De responderer imponerende raskt når man beveger seg, og spillutvalget er godt allerede ved lansering, med mange gode titler der enda flere er rett rundt hjørnet. 

Vi savner dog noen mer egnede håndkontrollere, og med en ekstra boks og en haug med kabler blir det litt ekstra rot i stua, men har du en PlayStation og er glad i å spille er det ingen vei utenom – denne er det bare å putte på ønskelista. 

Sony PlayStation VR 
