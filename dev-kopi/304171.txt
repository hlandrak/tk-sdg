Utroskapen formidles på knapt og tragikomisk vis i Jenny Offills roman
«Høyere? 
Tynnere? 
Stillere? 
Enklere, sier han.» 

«Gnistrende av sollys og sorg» og «ekstremt original, intens og morsom», skrev amerikanske kritikere da Jenny Offills «Avdeling for grublerier» utkom i 2014. 
Boka ble kåret til årets beste i over 20 publikasjoner, deriblant New York Times. 

Nå foreligger romanen på norsk i Tiril Broch Aakres nennsomme oversettelse. 

Historien i romanen, som er Offills andre, er klassisk. 
To unge, begavede mennesker finner hverandre, gifter seg, får barn. 
Fortelleren, som er forfatter og lærer, kaster i øyeblikkets hete sine kunstneriske ambisjoner og mottoet «jobb ikke elsk!» over bord. 

Oppløsning 

Snart er seks års samliv gått – med kolikkbarn, engstelse og hverdagsliv. 
Ekteskapskrisen er et faktum, og utroskapen formidles på knapt og tragikomisk vis: 
«Høyere? 
Tynnere? 
Stillere? 
Enklere, sier han.» 

Romanen er ingen mykt sammenføyet fortelling, men fragmenter av fortellerens tanker og observasjoner. 

Overraskende sammenstillinger av øyeblikkskildringer og refleksjoner, og fun facts, er en del av strukturen: 
En vanskelig tid i ekteskapet etterfølges av pussige historier om havarerte vitenskapsmenn, og en bemerkning om datterens sjel fører til digresjonen om legen som ville fotografere følelsene og sjelen. 

Kast 

Romanens humor og originalitet ligger i dette grepet. 
Men den springende formen uttrykker også karakteren. 
Den speiler hennes personlighet og sinnstilstand. 
Da romanen åpner er utroskapen allerede skjedd, og fortelleren rekapitulerer samlivet i en rasende fart. 
Skrenser rundt i minner og øyeblikk. 
Det er vanskelig for henne å skape sammenheng. 
Hun er, som romanen, på oppløsningens og sammenbruddets rand. 

Kunstnerskap, ensomhet, brudd, sorg, moderskap – mange temaer berøres. 
Fortelleren takler det emosjonelle kaoset ved å støtte seg på vitenskapen. 
Det gjør romanen interessant og underholdende å lese. 

«Avdeling for grublerier» oppleves ikke som så nyskapende som mottakelsen skulle tilsi, men viser på morsomt vis hvordan språk og intellekt er uløselig sammenfiltret med de følelsesmessige kastene i et menneskes liv. 
