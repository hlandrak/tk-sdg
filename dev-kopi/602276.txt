Sure OnklP
**_Hvor: 
Måkeskrik 

Når: 
Fredag kveld_ 
** 

Konserten med OnklP og de fjerne slektningene skulle by på flere problemer, men det satte ingen stopper for godstemningen blant publikum på Måkeskrik. 

OnklP og de fjerne slektningene har overraskende nok blitt Norges nye favoritter med den noe merkelige blandingen av rock og rap. 
Tunge riff fra kjente rockere og OnklP sin gode flow skulle vise seg å bli en perfekt match. 
Med i bandet er nemlig Oslo Ess-gutta Åsmund Lande på gitar og Knut Oscar Nymo på bass. 
Vi finner også Johan Larsson på gitar, Simen Stensland på keyboard og trommeslager Tommy Akerholdt fra Turboneger. 

Gjengen entrer scenen til Beasty Boys sin «Sabotage». 
Hovedpersonen selv har solbrillene på og fremfører førstelåten "Panderosa" noe tamt. 
Under "Kjellern" med det heftig fengende gitarriffet, merker man tydelig at han ikke er helt fornøyd. 
Rett etter låten går han bort til lydmennene på siden av scenen og gestikulerer heftig. 
Publikum buer og noen løper inn og bytter en mikrofon. 
Etter noe som ser ut som en heftig skjennepreken kommer OnklP tilbake til en litt lunken versjon av "Vegas". 

Plutselig får de besøk av Jaa9, men lyd-problemene skulle fortsette. 
Det var null lyd ut fra mikrofonen til Jaa9, og det eneste vi hørte var noe svakt ut fra monitorene. 
Etter heftig jobb i lyd-teltet blir det fikset etter nesten to låter. 
Jaa9 takker for seg etter tre, og konserten vender inn på den hardtslående Kvelertak-lignende "Beita". 
Publikum tar av og stemningen er stigende. 

Like etter blir vi lovet en verdenspremiere på låt fra det kommende albumet. 
Etter en omstart får vi den, samt en mulig singel ved navn "B Film". 
Den kjappe låta skaper liv blant publikum, men en surere sang kan man lete lenge etter. 

Slekta gir alt og kompet låter tight. 
Høydepunktet kommer på den stramme synth-låta "En Til" og "Myk Landing". 

Mot slutten av konserten var det få som sto stille. 
Jaa9 kommer tilbake på første ekstranummer "Stor i Japan", og denne gangen låter det bra. 
Konserten avsluttes med hiten "Styggen på ryggen" og "Medisinmannen". 

Selv om konserten tok seg betraktelig opp mot slutten, burde OnklP og slekta taklet problemene rundt lyden mye bedre. 

Og OnklP burde slutte å synge melodilinjer. 
