PSB Imagine X2T:Deilige allround-høyttalere 

Slankere, stiligere og mer stuevennlig. 

Av Håvard Holmedal: 
Paul Barton hos PSB kan mye om høyttalere, og denne gangen har han all mulig grunn til å være fornøyd. 
PSB X2T er nemlig et flott eksempel på en vellykket nedskalering. 

Vi ser det hele tiden: 
Teknikk som egentlig hører hjemme i prisklassen over, kommer til slutt også budsjetthøyttalerne til gode. 
Ikke nødvendigvis med nøyaktig samme konstruksjon og elementer, men med mye av teknikken og ikke minst lyden i behold. 

PSB har fulgt med på utviklingen 

Selv om det ﬁnnes høyttalerprodusenter som har trøbbel med å komme opp med nye friske ideer, er det liten tvil om at de aller fleste nye høyttalere representerer et skikkelig løft i lydkvalitet fra de forrige modellene. 

Og utviklingen er spesielt knyttet til nye elementer. 

Hos PSB har de to bassene en diameter på 6,5 tommer og er av polypropylen som er støpt sammen med keramikk for ekstra stivhet. 
Også den svarte mellomtonen er av polypropylen, men har glassﬁber som innstøpningsmateriale og er på 5,25 tommer. 

Titandiskanten er som vanlig på 25 millimeter og selvsagt superlett. 
Spredelinsen foran diskanten gir en kontrollert spredning, men fungerer også som en effektiv beskyttelse mot barns og enkelte tankeløse voksnes forskende pekeﬁngre. 

Kabinettet er ellers slankere, ﬂottere og mer påkostet enn på Image, men vi snakker fortsatt om en ganske stor høyttaler. 
Men det er jo også det som funker! 
Små fuglekasser har rett og slett ikke bass på dette nivået. 

Vil du ha skikkelig musikalsk, kontrollert og ikke minst dyp bass, er det ingen vei utenom størrelse. 

Effektiviteten er på ca. 90dB i et vanlig rom, og med en belastbarhet på hele 200Watt blir dette høyt, selv om de ikke matcher Klipsch RP 280 på ren og skjær villskap og dynamikkmoro. 

Plassering 

Det er ikke uten betydning hvordan høyttaleren blir plassert i stua, men PSB har forsøkt så godt de kan å gjøre dette enkelt: 

Bassportene og basselementenes plassering i kabinettet er nemlig valgt for å gi mindre reﬂekser, bedre balanse og renere bass. 

Vi kommer likevel ikke utenom at en stå stor høyttaler litt plass, spesielt hvis du ønsker å dra på litt volummessig: 
En meter eller så ut på gulvet er derfor anbefalt, slik det ofte er på tilsvarende høyttalere. 

Husk også at plasseringen ofte er avgjørende for balansen mellom bass og mellomtone i høyttaleren, så her er det bare å gå inn i harde forhandlinger med resten av beboerne i husstanden! 

Spiller ﬁnt! 

X2T gjør musikken jeg spiller morsom å lytte til, og ﬁlmen enda litt mer spennende. 
Den dedikerte mellomtonen til X2T gir høyttaleren en veldig åpen og detaljert gjengivelse. 
I tillegg gir de to bassene både mer og bedre bass enn det jeg forventet, og spiller både rent og dypt nok til å imponere. 

Det totale lydbildet høyttaleren setter opp blir dermed veldig vanskelig å ikke like: 

Lyden er godt balansert, akkurat passe frempå og akkurat passe tilbakelent når musikken krever det. 

Bassen i disse høyttalerne virker overordentlig solid til å være en høyttaler i denne prisklassen. 
I tillegg til at de går dypt er det en kontroll som forrige generasjon høyttalere ikke var helt i nærheten av. 
Dette høres først og fremst når du spiller dype pianotoner, kontrabass, ekte rockebass eller ﬂærrende elektroniske synthbasser. 

Mellomtonen til X2T er forøvrig et utmerket verktøy for å komme nær stemmer, akustiske instrumenter som saksofon, trumpet og trombone, og den klarer virkelig å formidle en masse klangfarger og nyanser, og gjengi lyden med meget høy troverdighet. 
På sitt beste er dette sterkt gåsehudfremkallende! 

Stemmer og da særlig herrestemmer, kan kanskje virke litt slanke, men det er kun fordi bassen ikke absolutt skal spille hele tiden, og fordi heller ikke mellomtone-elementet ﬁnner på noe tull. 
Du får lyden presentert uten antydning til innpakning, farging eller egenlyd, og i denne prisklassen er det faktisk en ekstraordinær kvalitet. 

Diskanten er av titan, og selv om det er et meget hardt og stivt materiale, låter det altså ikke hardt eller metallisk. 
Cymbaler har en utrolig kompleks klang, og er en god test på at diskantene er detaljerte og kan avgi en masse energi når de må eller skal. 

Her fungerer det meget godt! 

Klangen er full av liv, lyden er vektløs nok til at den blir troverdig, og den klinger naturlig ut slik det gjør i virkeligheten. 

En høyttaler som dette vil kanskje bli kjøpt inn for å spille rock eller elektronisk musikk, noe den også fikser på aller beste måte, men med X2T er det også fullt mulig å spille mer krevende musikk og komme unna med et godt resultat. 

Balansen er så god at de lett ﬁkser klassisk musikk, piano, kor og blåsere av alle slag, men vil også kunne dresse seg ned og gi deg en innføring i stemmegjengivelse som er helt på toppen i prisklassen. 
Damestemmer låter kanskje aller best og er på sitt beste skikkelig forførende, men Johnny Cash og hans enestående Hurt kommer også veldig godt fra det. 

Den slitne, hese og rustne stemmen til Cash setter seg i ryggmargen og stopper tiden et øyeblikk. 
Dette er musikk-opplevelser til alle pengene og enda litt! 

Konklusjon 

Til tross for at PSB X2T har et utseende som oser av krefter, volum og dynamikk, er de også detaljerte, stille og veloppdragne nok til å gjøre ære på nær og dempet musikk. 

At de i tillegg klarer å spille så det drønner i heimen viser også hvor allsidige de er. 

PSB Imagine X2T 

Er er du på jakt etter en høyttaler som kan alt uten å være en ekstrem spesialist på en enkelt sjanger, blir altså PSB X2T en helt nødvendig høyttaler å sjekke ut i prisklassen. 
