Setter musikken på pause når du tar dem av
Libratones første hodetelefoner med støydemping. 

Det begynner å bli mange om beinet hva gjelder trådløse hodetelefoner med aktiv støydemping. 

Og mens Bose har dominert denne sjangeren de siste årene, har vi fått en ny favoritt i høst – nærmere bestemt Sony MDR-1000X, som bød både på svært god lyd og svært god aktiv støydemping. 

Men der de gjeveste modellene koster rundt 4.000 kroner, er Libratone Q Adapt on-ear vesentlig lavere priset. 
Dette hodesettet koster snaue 2.400 kroner i de rimeligste butikkene og er det danske selskapets første trådløse hodetelefoner med aktiv støydemping. 

Delikat design 

At danskene kan design er ingen nyhet. 
Libratone Q Adapt-hodetelefonene kommer i noe så sjeldent som en sylinderformet eske, som huser både hodetelefoner, nødvendige kabler og et læretui med en magnetisk stropp. 

Q Adapt on-ear har i våre øyne et svært tiltalende design. 
Hodebøylen er trukket med stoff og har god komfort mot hodet, mens metallbøylen går ut i en vinkel mot selve klokkene og gir et design som føles ganske unikt. 

Øreputene er trukket i skinn og føles relativt gode mot ørene, selv om jeg personlig skulle ha ønsket meg enda litt mer polstring for enda bedre komfort, der de føles noe «harde» over tid. 
De klemmer dog ikke spesielt hardt, men tåler likefullt strekke-seg-og-gjespe-testen uten å falle av. 

Ved siden av vår hvite testmodell finnes hodetelefonene for øvrig også i sort og beige. 
Sistnevnte er definitivt verdt å sjekke ut om du vil ha et hodesett som skiller seg ut. 

Flere smarte funksjoner 

Dette er altså trådløse hodetelefoner med aktiv støydemping som lar deg justere graden av støyreduksjon i fire trinn, basert på hvor mye av omgivelseslyden du vil slippe inn. 

Høyre øreklokke har touchpanelet som er typisk for Libratone-produkter. 
Her kan du bevege fingeren sirkulært for å justere volumet, prikke med to fingre for å pause/spille av og dobbeltprikke med to fingre for å hoppe til neste sang. 
Akkurat prikkefunksjonen er riktignok ikke helt hundre prosent, der vi ofte må prøve en ekstra gang, men vi har ikke opplevd utilsiktede trykk slik vi til stadighet opplevde på Sennheiser PXC 550. 

Hodesettet kan også brukes til telefonsamtaler, og her er vi godt fornøyde. 
Begge parter hører hverandre godt; selv i bil. 
En smart funksjon er også muligheten til å legge til et ekstra par (Libratone-) hodetelefoner, slik at de to spiller samme lyd. 
Kjekt om du har to barn som skal se film på samme iPad eller lignende. 

En ting vi liker godt er at hodetelefonene pauser musikken når du tar dem av deg – og starter den når du tar dem på igjen. 
Dette virker også når du tar dem av og lar dem henge rundt halsen, så tommel opp for den. 

Som på de nevnte Sony-klokkene kan du også dekke touchpanelet med hånda. 
Da slipper hodetelefonene inn all lyd fra omgivelsene, forsterket via mikrofonene, og volumet på musikken settes til null (men musikken pauses ikke). 
Her liker vi Libratones implementasjon bedre enn Sony-varianten, siden du slipper å holde hånda der. 
Du legger den på igjen for å hoppe tilbake til din egen verden. 

CityMix - juster graden av støyreduksjon 

Libratone har valgt å kalle sin støyreduksjon for CityMix, som spiller på at du selv kan velge i hvilken grad byen du ferdes i skal mikses inn i lydbildet. 

Støyreduksjonen har fire nivåer, som du kan bytte mellom ved å trykke på en knapp på høyre øreklokke, eller via Libratone-appen, som for øvrig også kan brukes for å oppdatere hodetelefonene, justere equalizerinnstillinger, høre på nettradio og se gjenstående batteri. 

Aktiv støydemping betyr at hodetelefonene er utstyrt med små mikrofoner som fanger opp støy fra omgivelsene. 
Deretter beregner de frekvensen støyen ligger på, og produserer så en motlyd til det. 

Målet er altså at denne motlyden skal utligne støybildet, slik at du får en mindre forstyrrende musikkopplevelse. 

Du kan selvsagt også bruke funksjonen uten å høre på musikk. 
For eksempel hvis du vil konsentere deg på kontoret, eller skal prøve å sove på toget. 

Sistnevnte kan du for øvrig også gjøre ved å trykke en gang på strømknappen og lese av prikkene på touchpanelet. 

Men tilbake til støyreduksjonen – denne fungerer fint for å fjerne bakgrunnssus fra vifter og lignende, og tar også stemmer på avstand relativt godt. 

Det blir ikke like stille som på MDR-1000X (særlig med tanke på tilfeldig støy) og på nivå tre og fire introduseres det også en godt hørbar egenstøy som høres spesielt godt om du ikke hører på musikk. 

Slik låter de 

Libratone Q Adapt on-ear har ingenting å skamme seg over lydmessig heller; selv om de låter noe flate og mindre detaljerte enn de beste. 

De byr på en tydelig og stram bass som låter godt uten å være overdrevet, men er nok ikke førstevalget vårt for den som er svært opptatt av lyd. 

Lydsignatur er definitivt en smakssak, så som alltid oppfordrer vi deg til å prøve lydprodukter i butikk før du kjøper. 

Som nevnt kan også egenstøyen fra støyreduksjonen oppleves noe irriterende om du spiller akustisk musikk, eller bare spiller på lavt volum. 

Konklusjon 

Det er mye å like ved Libratone Q Adapt on-ear. 
Spesielt synes vi de har svært god funksjonalitet – det er elegant utført at musikken settes på pause når du fjerner hodetelefonene fra hodet, en håndflate mot betjeningen gjør at du hører alt rundt deg og det er kjekt å kunne justere selv hvor mye av omverdenen du vil høre. 

Klokkene har ganske god komfort mot ørene, og byr på 20 timers batteritid med Bluetooth og aktiv støydemping. 
Går du tom for strøm, kan du selvsagt også bruke dem med kabel. 

Til prisen får du også et hodesett som låter helt ålreit – alt i alt et ganske tiltalende produkt fra danske Libratone, spør du oss. 

Libratone Q Adapt On-Ear 
