Nadderudrevyen 2019:Smart, morsom – og litt for heseblesende 

«Når jeg blir stor» er en veldig morsom revy om et evig tema. 
Dessverre løper den seg vill i en sirkeltrening av referanser. 

I fjor var Nadderudrevyen litt som å være på en fest der alle kjente alle, bortsett fra ukule meg. 
I år er revyen litt som å være på sirkeltrening. 

Nesten hver eneste sketsj bryter ut i et ganske heseblesende musikalnummer, med mange medvirkende som danser i sirkel. 
Hjernetrimmen er minst like krevende. 
Kjappe og mesterlig skrevne replikker fyker som pingpongballer over publikum. 

Men i motsetning til sirkeltrening på SATS, er den like heseblesende Nadderudrevyen lett å le av. 

Løvekonge + Jordan Peterson = Nadderud 

Rammehistorien har flere lag. 
Tommy blir kastet ut hjemmefra, og må reise verden rundt for å finne et nytt hjem. 
Mufasa fra Løvenes konge taler til ham på storskjerm, og gir ham ei skreppe med tre hjelpemidler. 

I tillegg lurer Jordan Petersons retorikk i det fjerne, og jeg skjønner at revyskribentene vil blande folkeeventyr, Disney og vår tids nykonservative gutteromspsykologi. 
Det er en veldig god idé, men både Tommy og revyskribentene går seg vill i den store referansejungelen. 

Etter hvert handler Tommys reise ut i voksenlivet ikke så mye om Jordan Peterson, Løvenes konge eller det å flytte hjemmefra, men desto mer om nazister i drag og yrkesveiledere med pukkelrygg. 
De to sistnevnte er for øvrig morsomme, i to av kveldens beste shownumre. 

Disse revyene har fått terningkast 6: 

Side om side møter hipsterhumor 

Det er i det hele tatt mye som er både morsomt, bra og smart med Nadderudrevyen. 
I en gjentagende sketsj om ultralyd viser det seg at den gravide har et helt livsløp i magen. 
Tvillingfostrene forelsker seg, formerer seg og utfører et aldri så lite konedrap. 
Elegant regissert og svært morsomt tenkt. 

Dessverre er sluttpoenget i siste ultralydsketsj en uheldig vits om dødfødsel, som fikk salen til å svare med pinlig stillhet. 

Denne anmelderen var blant premierepublikumet som lo mest av Nadderudrevyen 2019. 
Den har øyeblikk som er herlig drøye, men den har også lange sketsjer med Side om side-humor. 

De fleste sketsjene klarer å snakke til to publikummere samtidig: 
De som ler av tradisjonell revy og de som setter pris på en ti minutter lang hyllest til BoJack Horseman på Netflix. 

Det aller beste med Nadderudrevyen er likevel de godt skrevne onelinerne som skjuler seg i låter fra La La Land og The Greatest Showman. 
Du tror det skal handle om å følge drømmen bla bla bla, og plutselig dukker det opp en discokule som har omskolert seg til bowlingkule, og som er lei av å bli fingret. 

Skribentenes aften 

Nadderudrevyen er ikke et show med de store enkeltprestasjonene. 
Revyen har for dårlig tid til det. 
Her skal aktørene danse seg kjapt og riktig frem til neste sketsj, istedenfor selv å skinne på scenen. 

Sangene er gjennomgående surt fremført, og det er få steder der skuespillerne gjør sketsjen til sin egen ved å spille den bedre. 

Kanskje er Når jeg blir stor visjonen til instruktørene snarere enn elevene. 

Nadderudrevyen 2019 er skribentenes aften, men de har til gjengjeld laget en sirkeltrening av det aller morsomste slaget. 
