Anmeldelse:«Bluesrektoren» fant grooven i New Orleans 

Rumensk-norske Joe Rusi Spellemann-nominert for studiodebuten. 

ALBUM: 
Det sto kanskje ikke skrevet i kortene at Joe Rusi skulle bli nominert til en Spellemannpris i bluesklassen for sitt første studioalbum, og han er nok ikke aleine om å bli overrasket over nominasjonen. 
Rumeneren kom til Flekkefjord for 15 år siden - via Grønland - og fikk jobb som lærer på Lund kulturskole. 
Nå er han rektor der. 

Ved siden av har han jobbet som musiker, og de siste sju åra har han hatt sin egen bluestrio. 

New Orleans Våren 2015 tok Rusi med seg bysbarn og produsent Arne Skage Jr. (fra bandet til Reidar Larsen) til New Orleans for å spille inn debutalbumet. 
Skage har gode kontakter, og stablet på beina et backingband med musikere med gode meritter fra The Meters (bassist George Porter Jr.), James Booker, Dr. John og Professor Longhair. 

Touissant 
Det er nesten naturgitt at du må ta med et par låter fra det frodige New Orleans-miljøet, og valget falt på Earl Kings «Make A Better World» og nylig avdøde Allen Touissants «Play Something Sweet («Brickyard Blues»)». 

Kul groove Fine covere, begge to. 
Resten av albumet består av Rusis egne låter, med «Seven», «One Shade Of Blue» og «It's Not Me, It's You» som høydepunkter. 
Låtene har en kul groove, og New Orleans-stemninga skinner tydelig igjennom - toppet med blåserne Mark Mullins, Alonzo Bowens og Bobby Campo. 

Rusi har en kul stemme, og albumet er proppet med fine og smektende gitarbreaks og hammondpartier, signert henholdsvis Rusi/Skage og John «Papa» Gros. 
Et par-tre svakere låter står i veien for en enda bedre karakter, men det er bare å gratulere med nominasjonen - i en tøff fight med Knut Reiersud & Mighty Sam McClain og kvartetten Gjems, Stølefjell, Jacobsen og Skoglund. 
