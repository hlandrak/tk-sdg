Opp og frem!
Norske artister skal helst synge på norsk om dagen. 
Og aller helst skal det være på dialekt. 
For 26 år gamle Daniel Kvammen fra Geilo kunne ikke denne trenden ha kommet mer beleilig. 
I tillegg til språket — som han strengt tatt har fått gratis - har Kvammen både vidd og formuleringsevne. 
Og han er lettere på foten enn Stein Torleif Bjella, mer fengende og mindre «rar» enn Tønes og albumet hans låter mer tidsriktig enn Morten Abel sitt. 
Er det ikke også noe Håkan Hellströmsk over hvordan han - som om det var den enkleste ting i verden - blander nesten trassig livsbejaelse med molefunken introspeksjon? 

Daniel Kvammen er i det hele tatt noe av en sjeldenhet: en artist som hører like naturlig hjemme på voksenkanalen P1 som på ungdommelige P3. 
Det er mulig å komme med innvendinger. 
Produksjonen, ved Jaga Jazzists Even Ormestad, er lekker, men oser ikke akkurat personlighet. 
Et par av sangene i midtpartiet er på grensen til trauste. 
En og annen fiks verselinje kan kanskje også bli mer fiks enn godt er. 

Som debut betraktet, er «Fremad i alle retninga» likevel oppsiktsvekkende godt. 
Og Daniel Kvammen kommer til å lage enda bedre album i fremtiden. 
Et langt artistliv begynner her. 
