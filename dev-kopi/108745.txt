Test av Suzuki Vitara:Real vare! 

Suzuki Vitara er blitt nesten elegant, men beholder merkelappen som en robust og folkelig firehjulstrekker. 

Vitara-serien ble lansert i 1988, og har stadig utviklet seg i kroppsstørrelse og drivverk. 
Nå, mer enn 27 år etter den opprinnelige modellen ble introdusert, kommer en helt ny Vitara – som er mindre enn forgjengeren! 

– 
Dette er noe så sjelden som en bilmodell som er krympet når den kommer i en ny generasjon. 
Den er fem centimeter kortere, men det virker som om de har klart å bevare kupeen rimelig intakt med hensyn til plass, sier VGs bilekspert Dag Edvardsen. 

Qashqai konkurrent 

Konkurrentene i kompakt-SUV-segmentet er biler som ultrapopulære Nissan Qashqai (solgt 903 hittil i år, men denne selges nesten mest med forhjulsdrift), Opel Mokka (388), Mitsubishi ASX (267) og Skoda Yeti (179), ifølge tall fra Opplysningsrådet for Veitrafikken. 

Disse er en del lengre enn Vitara, som er på lengde med Peugeot 2008 og Renault Captur, men disse to tilbyr ikke firehjulsdrift. 
Suzuki regner med å selge 2500 biler i året. 

Se tabeller med tekniske spesifikasjoner for Vitara og alternativer nederst i artikkelen. 

Trekker på fire 

Vitara har Suzukis eget firehjulstrekk-system, med fire kjøremodus. 

Automodus bruker tohjulsdrift som normalen, og kobler inn firehjulsdrift ved hjulspinn. 
Sport-programmet gir raskere akselerasjon. 
Ved lavt turtall endrer systemet dreiemomentet for å optimalisere motorens respons. 
Snow-programmet bruker firehjulsdrift som standard. 
Det siste programmet er ifølge Suzuki ut-av-sumpa-optimalisert. 
Det bruker firehjulsdrift som standard, og distribuerer også høyt moment til bakhjulene kontinuerlig. 

Innvendig er det gjort et stort løft, men fortsatt dominerer hardplasten på materialsiden. 
Men det er praktisk, luftig, det er rett inn og rett ut (18,5 centimeter bakkeklaring), og instrumenteringen er logisk og lesbar. 

Kjøremessig er den ingen opplevelse som står til stående applaus og nesegrus beundring. 

– 
Dette er ikke bilen der du hyler av fryd over selve kjøreopplevelsen. 
Suzuki har aldri vært noen spydspiss når det gjelder utvikling. 
Historisk sett har de har levert robuste og rimelige biler med firehjulsdrift, men de har heller ikke hatt noen katastrofale serier med «feilvare». 
Nå virker det som om de har satt seg mer i gir med tanke på utvikling. 
Motorene leverer greit med ytelse. 
Den manuelle girkassen er ok. 
Oppsummert er dette real vare til en god pris, men ikke en bil for den som elsker å peise på i venstrefilen, sier Dag Edvardsen. 

Enkel meny 

Motorutvalget er en enkel meny: 1,6-liters bensinmotor (med femtrinns manuell kasse) og en 1,6-liters diesel (sekstrinns manuell). 
Begge er Euro 6-motor, som tilfredsstiller de strengeste utslippskravene. 

Vi har kjørt begge, og selv om bensinvarianten kan mangle noe futt i frasparket, er det verdt å merke seg at kløtsjen i dieselvarianten er betraktelig mye hardere. 
Vurderer du å kjøpe denne bilen, bør du prøve litt køkjøring før du signerer en kontrakt. 
Til sommeren kommer varianten importøren tror blir bestselgeren: 
Bensinmotor i kombinasjon med automatkasse, til 339.900 kroner. 

Utstyrsnivået er bra: LED nærlys, p-sensorer foran og bak, adaptiv cruisekontroll og bakkestartassistent er med i den best utstyrte varianten i SportTech-nivået – som er den du bør kjøpe, ifølge biladministrasjonsselskapet Autolease. 
De beregner vedlikeholdskostnader og verditap i VGs biltester. 
Autolease anbefaler øverste utstyrsnivå for best restverdi. 
Velg nøytral metallic lakk (4000), men trekker ikke for de to-delt fargene. 

Startprisen er 299.900 kroner. 
Modellene som anbefales, de best utstyrte, koster 325.000 kroner for bensin og 350.000 for dieselvarianten. 
Automatgir kommer til sommeren, det koster 15.000 kroner 

Her er våre vurderinger: 

God sikt og oversikt. 
Noe harde seter. 
God plassfølelse. 
Praktisk, ryddig, lettlest instrumentering. 
Til dels plagsom støy. 
Fin multimediskjerm (speiling av mobil ikke tilgjengelig for Apple). 
DAB+. 

Ikke utsøkte kjøreegenskaper, men ligger fint på veien. 
Noe stumpete veiføring. 
Lite følsom styring, oppleves som litt dødgang. 
Adaptiv cruisekontroll. 

Bagasjerommet er noe mindre enn hos konkurrentene. 
Praktisk utformet, med uttakbar plate som gir innlasting uten terskel. 
Ikke reservehjul. 
Enkel nedfellingsløsning for bakseter, gir ikke helt flatt gulv. 

Moderne, småspiste Euro 6-motorer. 
Snittforbruk oppgitt til 0,42 på dieselen. 
Vi kjørte snitt på 0,5 og 0,4 på landevei. 

Fem av fem mulige stjerner i Euro NCAP. 
Høy score på samtlige testkriterier.Automatisk nødbrems er standard i Norge. 
Påkjøringsalarmen er effektiv. 

Bruktverdi: 
Som snitt i klassen etter 4 år/60.000 km: 
Scorer fire av seks poeng ift sin klasse og til markedet generelt. 
Driftskostnad beregnet til ca 4700 kroner pr år, under snitt. 
Nr. 19 av 24 i eierundersøkelsen AutoIndex. 

God pris for en godt utstyrt bil. 

Tidsriktig. 
Skiller seg ut i denne klassen med stilig front. 
Blå staffasje i hovedlyktene er ikke pent. 
