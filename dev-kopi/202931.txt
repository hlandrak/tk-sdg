Google Nexus 6
En stor telefon for deg som er lei av å vente på Android-oppdateringer. 

Google produserer ikke sine egne smarttelefoner, men har likevel sin egne serie mobiler som går under navnet Nexus. 

Selskapet har siden 2010 gått sammen med andre Android-produsenter om å lage smarttelefoner som er ment å fungere som en retningsgiver på hvordan operativsystemet bør se ut og oppføre seg. 

Det gir deg Android i sin reneste form, bloatware-fritt, og garanterer nye oppdateringer så straks de blir lansert. 

6. generasjon 

Siste tilskudd på Nexus-stammen ble lansert i oktober i fjor, men er først nå å få kjøpt i Norge. 

Den går under navnet Nexus 6 og er en seks tommer stor mobil, altså en «phablet», produsert av Motorola, som tidligere var eid av Google, men som nå er eid av Lenovo. 

Godt priset 

Med andre ord er det snakk om en svær mobil, med en skarp og flott skjerm med QHD-oppløsning (2560x1440), den samme lynraske Snapdragon 805-prosessoren vi finner i Samsung Galaxy Note 4 og det beste kameraet vi har sett i Nexus-serien til nå. 

Nexus 6 kommer med enten 32 eller 64GB lagringsplass innebygd, og koster henholdsvis 5190 og 5779 kroner, ifølge nåværende Prisjakt-statistikk. 

Det er ikke en like god deal som forgjengeren Nexus 5 var i fjor, men definitivt et godt kjøp i kategorien med store telefoner. 
Eksempelvis må du punge ut 7.290 kroner for Apple iPhone 6 Plus med tilsvarende lagringskapasitet. 

Minnekapasiteten til Nexus 6 kan for øvrig ikke utvides med minnekort. 

Skuffende design 

Vi har alltid likt designen på Nexus-telefonene, men må innrømme at vi ble litt skuffet da vi fikk Nexus 6 inn til test. 
Utseendet er ikke like stilrent som sine forgjengere, den ser nesten ut som en robust telefon à la Samsungs Galaxy Active-serie. 

Det vi synes trekker mest ned er bakdekselet i plast med den store logoen klistret på baksiden. 
Det virker forsåvidt solid, men fettflekker og fingermerker blir fort godt synlig og er ikke så enkle å tørke vekk. 

Takket være den buede baksiden er imidlertid Nexus-en god å holde, men naturligvis stor, og best håndtert med begge hendene. 
Google har dessuten utnyttet plassen godt, og drøye 74 prosent av fremsiden er skjerm. 

Beste Nexus-kameraet til nå 

Ellers er det meste annet på stell med Nexus 6. Ytelsen er som nevnt svært god, og fotoegenskapene er langt bedre enn hos tidligere modeller, der det som regel har skortet litt på nettopp kameraet. 
Særlig utendørsbildene i godt lys blir skarpe, med fine farger. 

Det gjør imidlertid ikke en like bra jobb i vanskeligere lysforhold, og bildene får ofte lyse områder som er totalt utvasket og mørke områder som er svart som natta. 

Blitsen til Nexus 6 er for øvrig ganske tøff: 

Bra batteritid, gode høyttalere 

Batteritiden er god, mellom en til to dager avhengig av bruken der de fleste vil slippe å lade den før det er på tide å krype til køys. 
Google legger ved en lader i esken som kan levere seks timers batteritid på bare 15 minutter, noe som kan komme godt med. 
Telefonen støtter også trådløs lading. 

Det er plassert høyttalere foran som gir god lyd, hakket bedre og mer balansert enn eksempelvis iPhone 6 Plus, om enn ikke voldsomt. 
Samtalekvaliteten opplevde vi til gjengjeld som litt skurrete, uten at det var noe stort problem. 

BILDEGALLERI: 
Nexus 6 vs. iPhone 6 Plus vs. Galaxy Note 4: 

Den beste Android-opplevelsen 

Nexus 6 kommer med nyeste versjon av Googles operativsystem, Android 5.0 Lollipop. 
Det er en av de større Android-oppdateringene i senere tid, og den ser utrolig lekker ut. 

Denne versjonen byr på en helt ny designfilosofi, som de har kalt «Material Design»; et minimalistisk, luftig og fargerikt design. 

Brukergrensesnittet er også blitt rikere på animasjoner, så alle operasjoner blir veldig dynamiske, nærmest levende. 
Det meste av menyer og apper har fått en overhaling eller fungerer annerledes enn før. 
Varsler synes nå på låseskjermen, slik de gjør på iOS. 
Dermed kan du sveipe over et varsel for å fjerne det, eller dobbeltklikke på dem for å åpne den aktuelle appen. 

Google har også lånt litt fra iOS hva gjelder varsling mens du bruker telefonen. 
Mens dette tidligere kun var synlig på statuslinja helt øverst, kommer det nå et litt større «kort» på toppen som du enten kan trykke på for å utføre en handling eller sveipe vekk. 

Ellers er Android 5.0 også raskere, sikrere og mer strømgjerrig, og hva er det ikke å like med det? 

Men ikke så bra tilpasset stor skjerm 

Den eneste svakheten i våre øyne er at Lollipop ikke virker å være helt tilpasset bruk på stor skjerm, ei heller til énhåndsbruk på så store telefoner. 

Hjemskjermen til Nexus 6 har plass til mer innhold, for eksempel fem apper på en rad i stedet for fire, noe som er bra, men en rekke widgeter kan ikke tilpasses fullt ut. 

For eksempel blir Spotify-widgeten bare liggende over fire kolonner, ikke fem, og den må enten venstre- eller høyrejusteres. 
Det gjør at vi ikke får hjemskjermen organisert like ryddig som vi skulle ønske. 

Hjemskjermen roteres heller ikke i landskapsmodus, og Google har ikke gjort noe for at de innebygde appene skal dra nytte av plassen når man vrir telefonen fra portrett- til horisontal visning. 

Vi skulle som nevnt også ønske det var noen funksjoner som gjorde det enklere å bruke telefonen med bare én hånd. 

På for eksempel kan du forminske bildet slik at det blir lettere å nå over hele skjermen på Samsung Galaxy Note 4. 
På iPhone 6 Plus kan du dobbelt-tappe på hjemknappen for å flytte øvre halvdel av skjermbildet til nederste halvdel. 

Konklusjon 

Er du på jakt etter en kraftig og svær telefon med den nyeste, lekreste Android-opplevelsen, trenger du ikke å lete lenger. 
Dette er Googles beste Nexus til nå, selv om vi synes den berømte premiumfølelsen ikke er helt tilstede. 

Prisen virker kanskje høy, men Nexus 6 er billigere enn mange andre store telefoner på markedet, bortsett fra Huawei Ascend Mate 7. 

Google kunne med fordel gjort flere tilpasninger som dro nytte av den store skjermen eller gitt den noen funksjoner som gjorde den enklere å bruke med både én og to hender. 

Ikke har den fingeravtrykksleser (noe vi har blitt svært glad i på andre telefoner), ei heller penn (noen synes dette gjør de store telefonene lettere å bruke). 
Gimmicks kan vi spare oss for, men det hadde ikke gjort noe om den hadde det lille ekstra. 

Google Nexus 6 32GB 
