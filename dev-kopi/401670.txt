Nytt fra Paul McCartney:Solid, men sjelden mer enn trivelig 

Fansen får akkurat hva den ønsker seg fra poplegenden. 

Nytt album fra Sir Paul McCartney (76) igjen? 
Det må være lov å si at det er noe søvnig over den setningen. 
Plater med nytt materiale fra ham kommer sjelden nå, gjerne med fem–seks års mellomrom, og inneholder aldri spesielt viktig musikk. 

Det beste de siste årene har vært de sterke konsertene, senest hos oss i Bergen for to år siden, og ikke minst hans hysterisk rørende «carpool caraoke» i sommer. 

Forventningene er altså lave, men man setter da Egypt Station i gang. 
Og innen ett minutt skjønner man hvorfor man lytter. 

Magiske åpningsminutter 

For åpningslåten «I Don’t Know» er en helt fabelaktig piano- og bassdrevet ballade. 
Gjennom drøye fire svært melodiske minutter viser den magien som bor i verdens største nålevende musiker. 

Han har fortsatt ikke funnet svaret på livets og kjærlighetens store gåter, men The Beatles-legenden vet hvordan man skriver låter som beveger og klistrer seg på hjernen. 
Enkelt. 
Genialt. 

Magien holder ikke gjennom hele Egypt Stations knappe spilletime, for all del. 
Men glimtene er der, og de er bedre her enn på hans forrige album New, fra 2013. 

Det er kjærligheten som gjelder 

Med to småpolitiske unntak, i låtene «People Want Peace» og «Despite Repeated Warnings», er McCartneys 18. soloalbum nok en runde med kjærligheten, og for det meste virker han da fornøyd med sin kone Nancy Shevell. 

Optimismen på kjærlighetens vegne er i alle fall som alltid stor. 
McCartney virker som en på alle måter blid fyr, og den holdningen gjennomsyrer alt på Egypt Station. 
«Who Cares» hva andre sier eller tenker, synger han og ber kjærligheten «Come On to Me». 

Han ønsker å «Fuh You» for deretter å ende «Happy With You» og «Hand in Hand» i selskap med en bedre «Confidante» enn den forrige, som sviktet. 

Tittel- og tekstmessig kan det høres smått klisjéaktig ut, og ærlig talt: 
Dette er ikke tekster som lodder veldig dypt. 
Men budskapet kunne ikke vært klarere. 

For mange krampaktige låter 

Musikalsk spriker det derimot mer fra låt til låt, selv om amerikaneren Greg Kurstin er medprodusent, med unntak av den i overkant fjollete poplåten «Fuh You». 

I kjent stil alternerer det mellom rockinspirerte, pianodrevne og akustiske låter. 
Det er helt klart de sistnevnte som treffer best. 

Rockelåtene føles ofte litt krampaktige, som «Who Cares». 
Eller de blir forferdelig kjipe, som spesielt «Caesar Rock» og den småfunky «Back in Brazil», i albumets annen halvdel. 

Det er langt derfra til «Helter Skelter» eller «Let Me Roll It», for å si det forsiktig. 

Teften i balladene 

Balladene treffer derimot langt bedre, og dette er på ingen måte overraskende. 
Den fantastiske, melodiske teften som ligger latent hos McCartney, blomstrer best når han setter seg ned ved pianoet for å komponere. 
Stemmen holder også godt. 

I sum er Egypt Station likevel et album som sjelden er mer enn bare trivelig, der det musikalsk seiler frem med stort sett OK låter i en fyldig produksjon som sender stadige nikk til egen historie. 
Røft nok avsluttes det med en låttrilogi, «Hunt You Down/Naked/C-Link», som for å minne oss om avslutningen av Abbey Road og hans egne konserter. 

McCartney-fansen får altså det den ønsker seg, og man skal kanskje ikke kreve mer herfra. 
