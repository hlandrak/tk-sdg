Mario & Luigi:Dream Team 

Mario og Luigi reiser på charterferie. 

Brødrene Mario og Luigi er mest kjent for sine ikoniske opptredener i plattformspill på Nintendos konsoller siden midten av 80-tallet (og for en rekke artige racingspill i Mario Kart-serien). 

I Norge har andre spill gått under radaren, og minst kjent er rollespillene fra AlphaDream – et japansk spillstudio som har samarbeidet tett med Nintendo i mange år. 

Mario & Luigi: 
Dream Team er ikke nyskapende på noe som helst vis, med klassiske rollespillelementer som erfaringspoeng, utforsking og turbaserte kamper. 
. 
Men spillet sjarmerer med rørleggernes vinnende personligheter, og en drømmevri som overrasker og byr på uventede utfordringer. 

Mario, Luigi, prinsesse Peach og alle småsoppene, blir invitert på gratis ferie på øya Pillo – ikke mistenkelig i det hele tatt, nei da. 

I det de ankommer viser det seg at den sprø professoren som eier øya, ikke bare driver med underlige søvneksperimenter, ferieparadiset skjuler onde krefter i sitt uutforskede indre. 

Men før du kommer så langt som til de spennende øyeblikkene i spillet må du gjennom en lang introduksjon – en altfor lang introduksjon. 

Lange og treg start 

Mario & Luigi: 
Dream Team er formet som et rollespill for nybegynnere med omstendelige forklaringer på hvordan spillets ulike elementer fungerer. 
Selv om målet er det motsatte, bygger Nintendo opp en høy terskel for å komme i gang med fortellingen, og i et rollespill er det jo tross alt historien som skal dra spilleren videre. 

Forbi de første barrierene, løsner flyten i spillet, og introduserer en av de egenartede variasjonene som skiller Mario & Luigi: 
Dream Team fra lignende rollespill. 
Ved siden av utforskingen av hovedverdenen på Pillo-øya, ramler Luigi innimellom i dypsøvn, hvor Mario må inn i drømmeverdenen til sin bror for å overvinne den mørke kraften som styrer over ferieøya. 

De turbaserte kampene lar deg velge angrep (som velkjente hoppe-på-hodet-til-motstanderen), forsvar, og magi – som flammekasting. 

Underveis samler du ikke bare erfaringspoeng, men også sopper og andre hjelpemidler. 
Og her hviler spillet tungt på arven fra snart 30 år med Mario-historie. 
Sopper gir spillfigurene mer liv, gjør de til kjemper, og gir unike egenskaper – og alt er nødvendig for å overvinne de vanskeligste motstanderne. 

Mario & Luigi: 
Dream Team er ikke et spill du kan spille noen få minutter, og så gå videre. 
Det krever investering av tid til å utvikle ferdighetene til figurene, og ikke minst din egen reaksjonsevne, fordi du får bonusangrep ved å taime (ja, det er faktisk et norsk ord!) både angrep og forsvar. 
Det gjør at spillet krever din oppmerksomhet, hele tiden. 

Mens hoveddelen av spillet foregår i fugleperspektiv med 3D-omgivelser, veksler og varieres spillestilen når Mario må inn i sin brors drømmer. 
Også her kommer Nintendo-arven frem: 
Mario må nemlig overleve brett som minner mye om de første Mario-spillene til NES- og SNES-konsollene. 

Mer Luigi 

I Mario & Luigi: 
Dream Team får Luigi en viktigere plass i fortellingen enn de tidligere spillene i serien, det understreker også den sist tids satsing på nettopp den grønne rørleggeren (han har fått en rekke egne spill som Luigi's Mansion 2 til 3DS og utvidelsespakken New Super Luigi U til Wii U). 

Luigi vil i tiden fremover få en stadig viktigere rolle i Nintendos planer for 3DS- og Wii U-konsollens fremtid. 

Med mange nikk til hovedfigurenes lange historie trer Mario & Luigi: 
Dream Team etter hvert frem som et velskapt rollespill, men med en høy inngangsterskel 
