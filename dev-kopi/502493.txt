Det er «svorske» tilstander på Stockhaus’ nye plate
Svenskbergenske Kristian Stockhaus omfavner «svorsken» på sin nye plate. 

Kristian Stockhaus albumdebuterte i 2002. 
På den tiden var bare 9,1 prosent av verdens befolkning på Internett og det tok 12,5 minutter å laste ned én eneste låt på et 56k-modem. 
I dag er det så mange musikere som slåss om lytterens oppmerksomhet at de beste låtene og artistene ofte drukner i en strøm av fjas. 

Under arbeidet med sitt femte album meldte tanken seg: 
Hva om han bare kjørte på og slapp 100 låter på Spotify-spillelisten «Stockhaus Big 100» innen året var omme, uten å overtenke det så mye? 

Det låter spinnvilt, men kanskje er det nettopp denne nye løssluppenheten som har gjort selve albumet så lekent. 

Stockhaus’ unike blanding av norsk og svensk åpner for et fascinerende tekstunivers, mettet med underfundige betraktninger rundt kjærlighet, musikkbransjen, utenforskap og falskhet. 

Fortellerstemmen er på en hvileløs, nesten hamsunsk jakt etter noe ekte, men har gått seg vil mellom plettfrie fasader og andres forventninger – tonesatt med eggende rytmer, flørtende steeldrums, luftig synt og grisete saksofon. 

Dette gjør at spinnville verselinjer som «Har en fet hjerne/har en fet själ/og hvis eg våkner upp med begge så e vi där/Har en mindset som en Jedi/Har en bounce back som en Jedi» passer perfekt inn. 

«Svorske tilstander» er deilig tilbakelent elektronika med skarpe kanter og bedøvende melodier, som løftes enda et hakk takket være herlige gjestespill fra Kjetil Møster og Vilde Tuv. 

Etter 17 år som artist låter Stockhaus fremdeles som en sulten utfordrer, og det er kanskje noe av det fineste man kan si om en musiker. 
