LittleBigPlanet 3
Nytt spillstudio tar spillserien i en ny retning. 

Historien om spillstudioet MediaMolecule er en historie om hvordan én gode idé kan vokse til en global suksess. 
Ideen om at brukergenerert innhold ville gi spillere noe nytt å oppleve hver eneste gang spillet ble skrudd på var på midten av 2000-tallet en revolusjonerende tanke. 
Sammen med et lass unge talenter solgte britene Mark Healey og Dave Smith de inn ett plattformspill til Sony, som omfavnet og dyrket frem et unikt kreativt miljø. 

I 2008 ankom LittleBigPlanet, et spill som gav hver enkelt bruker det fulle verktøyet til å lage egne nivåer og gode delefunksjoner, og ble omfavnet av både publikum og anmeldere verden over. 

Den søte lille potetsekken i hovedrollen, Sackboy, ble raskt et nytt spillikon. 

Tre nye hovedpersoner 

Nå jobber MediaMolecule med å utvikle andre og nye ideer. 
Utviklingsarbeidet på det tredje spillet i hovedserien er overlatt til Sumo Digital, som har holdt seg tro mot spillseriens ånd og introdusert tre nye figurer. 

Hver av dem har unike egenskaper som på ulikt vis endrer den etablerte spillmekanikken og øker både gleden og variasjonen i lokal flerspiller. 
Dette er LittleBigPlanet 3 sitt sterkeste kort ettersom spillserien alltid har vært best i selskap med andre i din egen sofa. 

Det er kanskje bare en mental idé fra min side, men opplevelsen at noe av den magiske kreativiteten som er MediaMolecule sitt varemerke er fraværende. 
Selv med et enda kraftigere skaperverktøy med flere muligheter enn før er gjennomspillingen av historiendelen en tidvis uinspirert affære. 
Lysten til å gå tilbake og gjenoppleve spennende øyeblikk, og finne skjulte skatter, er ikke til stede i stor nok grad. 
Å bli ferdig med et brett lar meg puste ut i stedet for å feire, vanskelighetsgraden har også gått betydelig opp. 

Selv om spillet fortsatt er morsomt med flere spillere er det ikke lenger områder som krever tre eller fire spillere, slik tidligere spill ofte integrerte inn i brettene. 

Spill alle brettene 

Heldigvis er LittleBigPlanet 3 bakoverkompatibel med alle tidligere utgaver og brukerskapte brett. 
Det er en svært velkommen funksjon som ikke skal tas for gitt i dagens hyperkommersialiserte medieverden. 

De få tekniske problemene denne tekniske løsningen nødvendigvis medfører er vanskelig å unngå, men påvirker ikke opplevelsen av spillet. 
Visuelt er LittleBigPlanet 3 fortsatt imponerende med sylskarpe teksturer som troverdig etterligner stoff og materialer. 

Ideen om å spille, skape og dele har styrt spillserien siden lanseringen av det første spillet i 2008. 
Med LittleBigPlanet 3 bygger den nye utvikleren Sumo Digital videre på arven, men når ikke helt opp til de geniale hodene i MediaMolecule. 

For store og små, familier og vennegjenger, LittleBigPlanet 3 er fortsatt en herlig og kreativ spillopplevelse. 
