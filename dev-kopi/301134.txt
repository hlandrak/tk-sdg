Anmeldelse:Barnestjerna er blitt (nesten) voksen 

Sval (17) albumdebuterer fem år etter MGP Jr.-seieren. 

ALBUM: 
Melodi Grand Prix Junior har vist seg å være et like stort musikalsk springbrett som den voksne storebroren Grand Prix. 
Tvillingene Marcus & Martinus (14 år søndag) vant konkurransen i 2012 og er allerede stjerner med album ute og to konserter i Oslo Spektrum i november. 

Nå følger Sval, som vant året før. 

Spesielt talent 
Det skjer mye i et barneliv fra du er 12 til du snart fyller 18, og det er ikke mange som greier overgangen fra barnestjerne til voksen artist. 
Sval Rosenløw Eeg har det i seg, og er et helt spesielt talent - med et fornuftig grep om egen karriere. 

Hun har skrevet låter siden hun var ei lita jente, og i 2011 vant hun Melodi Grand Prix Junior med sin egen sang «Trenger deg». 
Siden har hun skyndet seg sakte fram til hun nå albumdebuterer med «Mellom oss». 

Barnslig Musikalsk har hun lagt seg på et litt «barnslig» uttrykk foreløpig - preget av enkel elektronika, framfor den mer avanserte utgaven til en artist som Emilie Nicolas og det mer typiske sanger/låtskriver-formatet som kjennetegner Aurora. 

På åpningen «Tilbakefall» minner hun om Siri Nilsen. 

Som Nilsen synger Sval på morsmålet, og det skal hun ha all mulig honnør for. 
Det er også lurt for ikke å drukne blant andre flinke unge jenter som sverger til engelsk. 

Ikke akkurat Miley Amerikanske barnestjerner har ofte slitt i overgangen mellom barnestjerne og voksen artist. 
Miley Cyrus er kanskje det beste eksempelet, men her er veien lang fra USA til Norge. 

Det støyer ikke like mye rundt Sval, for å si det sånn. 

Hun har verken kledd av seg eller tydd til utspekulerte triks for å skape blest rundt seg sjøl. 
På «Lindmo» sist lørdag framsto hun som en artist med begge beina trygt plassert på jorda, og med et voksent syn på artistrollen. 

Bonusspor Tre år etter MGP Jr. kom Sval med singlene «Plan B», «Fasitsvar» og «Tidsfrist». 
De er lagt inn som bonusspor til slutt, og er også blant albumets beste spor. 
To av dem er produsert av Dag Holtan-Hartwig og Halvor Folstad. 
De er ikke kreditert på de øvrige sporene, som har fått et noe mer monotont uttrykk. 

Jeg kunne ønsket at de våget å gi Sval noen flere utfordringer. 

Det gjelder ikke «Skyld på meg» (albumets beste, produsert av Jesper Borgen), «Tid for å gå» og «Halve meg», som alle er noe mer avanserte i uttrykk og arrangement, med en miks av elektroniske og analoge instrumenter. 
De øvrige låtene har alt fra en til fire produsenter, med Borgen som bidragsyter på de fleste. 

Kjærligheten Tekstene kretser, ikke overraskende, rundt kjærligheten, litt dagbokaktig - men uten de verste klisjeene. 
Hun har litt å leve opp til, med en far som er både forfatter og musiker (Harald Rosenløw Eeg). 
Stemmen er effektiv og «yndig», uten å utmerke seg spesielt. 

Sval har et snev av barnet i seg fortsatt, noe du hører på fraseringene på enkelte av låtene. 
Men bare vent til neste album! 
