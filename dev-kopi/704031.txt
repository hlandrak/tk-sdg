Fyll rommet med Bachs orgelkunst!
Orgelkunst av høyeste rang med Kåre Nordstoga. 

Kåre Nordstoga, domorganist i Oslo Domkirke, er utvilsomt en av våre aller fremste organister, ja, jeg vil si den fremste. 
Han har tidligere fremført to ganger hele Bachs orgelproduksjon. 
Litt av en bedrift! 

Før denne dobbelt-cd-en har han gitt ut orgelmusikk av Bach på historiske orgler rundt omkring i Europa, tre dobbelt-cd-er som alle er anmeldt tidligere her i Aftenbladet. 
Når Nordstoga er i mål, vil det i alt bli ni utgivelser. 
Han har vakt oppsikt for sitt finstilte orgelspill i alle orgelbyer han har besøkt. 

Schnitger-orgelet er blitt restaurert, og er et fremragende eksempel på den nordtyske orgelstil som Bach satte slik pris på. 
Schnitger-orgelet har en kontrastfull overtonerekke og passer meget godt til Bachs polyfone stil. 
Den ulikesvevende stemming (ren stemming) er beholdt i dette instrumentet og det gir klangen en ekstra farge. 

Ikke minst kommer triosonatene til sin rett på dette orgelet. 
Her får vi seks i tallet, samt en Trio i d-moll og Canzona i d-moll, som avslutter henholdsvis første og andre cd-en. 
”Man kan ikke si nok om deres skjønnhet”, sa Nikolaus Forkel, den første som skrev en skikkelig biografi om Bach og baserte boken på informasjon fra to av Bach-sønnene. 
Og det skal være visst: der fins noen langsomme satser her som er uendelig vakre. 
Bach-kjenneren og -utøveren Albert Schweitzer fant tre linjer i sonatene ”så frie og dog gjennom skjønnhetens lover likevel så bundne – i deres yndefulle sammenslyngning.” 

Dette er ikke bare musikk som passer i kirker og katedraler. 
Sett den høyt på hjemme i et (musikk)rom og nyt den i spendid isolation! 
