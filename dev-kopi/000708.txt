Ni No Kuni:Wrath of the White Witch 

Vakkert, koselig og sjarmerende er stikkord for denne perlen av et rollespill. 

Det japanske rollespillet vi alle har ventet på er her endelig. 
Ni No Kuni: 
Wrath of The White Witch byr på en magisk spillopplevelse du sent vil glemme. 

Det japanske filmselskapet Studio Ghibli er et av verdens mest kjente animasjonsselskap. 
Sammen med filmskapere som blant andre Hayao Miyazaki har de laget noen av de fineste animefilmene som har blitt produsert i Japan. 

Da spillutvikler LEVEL-5 (Professor Layton-serien) i 2010 annonserte at de skulle samarbeide med Ghibli om en ny spillfranchise var det derfor mange som ble entusiastiske, meg selv inkludert, og etter lang ventetid, med Japan langt foran oss, har nå har altså spillet Ni No Kuni: 
Wrath of the White Witch endelig kommet til Europa. 

Et fortryllende rollespill 

I dette nydelige japanske rollespillet møter vi den godhjertede gutten Oliver, som sammen med den merkelige feen Mr. Drippy, legger ut på en reise til et magisk, parallelt univers for å hente moren sin tilbake fra de døde. 

En ond makt er i ferd med å knuse hjertene til de stakkars innbyggerne som bor i eventyrverdenen, og det viser seg at Oliver er den eneste som kan redde dem fra mørket og helbrede de knuste hjertene. 

Dette er med andre ord en typisk heltehistorie, og Ni No Kuni er også et veldig tradisjonelt rollespill som holder seg til de konvensjonene vi kjenner fra japanske rollepsill. 
En lineær historie, mye tekstbasert dialog og et tradisjonelt kampsystem. 

Det som skiller Ni No Kuni fra resten er imidlertid det vakre spilluniverset Studio Ghibli har skapt, og de mange artige figurene som finnes i det. 
Ni No Kuni: 
Wrath of the White Witch er et koselig og fortryllende rollespill jeg ikke vil legge fra meg. 

Se traileren for spillet her: 

Figurer du bryr deg om 

I tillegg til den lineære historien, redd mamma og frels verden, krydres Ni No Kuni av forskjellige sideoppdrag. 
Du blir selvfølgelig belønnet for oppdragene du utfører, men den største pådriveren for at jeg tok disse sideoppdragene, var at de gjerne forteller egne små historier som lar deg bli kjent med de sjarmerende innbyggerne i spillet. 

Mengden av dialog i tekstform man finner i rollespill som dette er stor, og Ni No Kuni er intet unntak. 
Heldigvis har LEVEL-5 lagt mye tid ned i manuset for å gjøre dialogen velskreven og morsom, noe som bidrar til å gjøre figurene såpass sjarmerende som de er. 

Jeg bryr meg om hvordan det går med dem og dette er en av faktorene som bidrar til at Ni No Kunis spillunivers blir til en verden jeg ikke ønsker å forlate. 

Spillverdenen flommer selvfølgelig over av fiender du må bekjempe. 
På din vei møter du dyr og monstre i alle størrelser som er ute etter å ta deg. 

Konvensjonelt kampsystem 

Et element fra japanske rollespill jeg gjerne kunne tenke meg at Ni No Kuni hadde lagt fra seg er kampoppsummeringen som dukker opp hver eneste gang en kamp en over. 
Oppramsingen av hvor mye erfaring, gull og andre effekter jeg fikk av å bekjempe akkurat dette vesenet, blir irriterende i lengden når du møter på en ny fiende for hver meter du går. 

Kampsystemet byr ikke på mye nytt, også her følges konvensjonene for japanske rollespill. 
Du spiller i sanntid, og velger handlinger fra et handlingshjul, men når du utfører et angrep må du vente en periode før du kan utføre neste handling. 

Dette gjør at det i praksis føles ut som et turbasert kampsystem, slik vi finner i, for eksempel, de gamle Final Fantasy-spillene, bare at du står friere til å bevege deg mer rundt. 

Etter hvert i spillet får du små medhjelpere kalt Familiars. 
Dette er vesener du kan bruke i kamp, og de har alle forskjellige spesialangrep som gir en mer variert opplevelse av de mange kampene du må gjennom. 

Du kan fange noen av de fiendtlige dyrene du bekjemper i spillet og trene dem som Familiars, ikke ulikt slik det er i Pokémon og dette er et artig element i spillet som jeg satt pris på. 

Et minus er at det er litt for knotete å bytte mellom de forskjellige figurene når du er i kamp. 

Spill med japanske stemmer 

Jeg har gått og ventet på Ni No Kuni: 
Wrath of the White Witch siden 2010, og spillet står absolutt til forventningene. 

Spillet er en skatt for deg som elsker japanske rollespill, og hvis du er tilhenger av Studio Ghiblis filmer kommer du til å få mye glede av å utforske dette vakre spilluniverset. 

Hvis du har en forkjærlighet for animefilmer kan du også glede deg over at du kan velge å spille spillet med japansk audio med engelsk tekst. 
Jeg gikk for dette da jeg spilte, for å virkelig få kjenne på følelsen av at jeg hadde landet midt i en Ghibli-film. 

Med en ekte heltehistorie, sjarmerende figurer, nydelige omgivelser og et strålende lydspor, er Ni No Kuni et av de beste rollespillene jeg har spilt på lenge 
