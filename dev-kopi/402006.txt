Hva vil egentlig denne oppsetningen?Vi anmelder forestillingen som mistet både regissør og skuespiller rett før premieren 

«Operasjon sjølvdisiplin» er et helhjertet forsøk på å skildre det halvhjertede mennesket. 

«Kor vanskelig kan det være å samle nokre enkle råd og pakke dei inn i ei teaterframsyning?», spør skuespilleren i starten. 
Det har vist seg vanskeligere enn først antatt. 
Én uke før premieren gikk skuespiller Charlotte Frogner og regissør Peer Perez Øian til teatersjefens kontor og sa at de ikke fikk til monologen på Det Norske Teatret. 

Dramaturg Ingrid Weme Nilsen, som hadde bearbeidet Agnes Ravatns selvhjelpsbok for scenen, tok over regien. 
Skuespiller Kjersti Aas Stenby hoppet inn i monologen med bare tre ukers prøvetid. 

Alle som har lest Ravatns essayistiske, halvironiske selvhjelpsbok, forstår at jobben må ha vært så godt som umulig. 
Kan triks og tips om hvordan man holder seg unna snop og Facebook i det hele tatt funke på scenen? 

Etter premieren på Operasjon sjølvdisiplin er mitt svar et nølende «ja». 

Forestillingen jobber mot boken 

Kjersti Aas Stenby kommer gjennom det blå sceneteppet med monsterhansker på hendene. 
Vi skjønner etter hvert at hanskene er der for at hun ikke skal taste på telefonen. 

Jeg ser på henne som en slags foredragsholder. 
En omvendt selvhjelper, som har lest seg opp til å bli et bedre menneske og nå skal predike sin vei mot selvkontrollen med en streng og snusfornuftig tone. 
Vi får straks vite premissene for foredraget: 
Hvert 25. minutt er det pause, slik at vi kan kaste oss over både teaterbar og mobiltelefoner. 

I boken har Agnes Ravatn pakket inn sine velmente selvhjelpsråd i avslepen ironi for at de skal bli lettere å svelge for Morgenbladet-segmentet. 
Ingrid Weme Nilsen har tatt et steg tilbake og laget en performance om selve selvhjelpsjaget. 

Den jobber altså mot tekstens budskap om å bli en bedre utgave av seg selv, like mye som den faktisk fremfører rådene fra Ravatn. 
Dette er et premiss jeg umiddelbart aksepterer. 

Les også: 
Openberringa på Det Norske Teatret er langt fra en åpenbaring. 

Kunsten å redde en monolog 

Etter mobil- og vinpausen er scenen gjort om til en stue med både fristelser og gjøremål. 
En skål med selleri, ved siden av en skål med chips. 
En flaske rødvin gjemt i skapet, sokker som skal sorteres og planker som skal skrus sammen. 

Skuespilleren løper mellom gjøremålene mens hun snakker om hvordan man skal unngå fristelser. 
I starten tenker jeg at det er litt som en opplysningsfilm, men så svinner selvhjelperens kontroll. 
Hun drikker rødvin mens hun trener, og jommen dukker det ikke opp en kattevideo også. 

Her er forestillingen i ferd med å falle sammen, for hva er det egentlig de vil? 
Illustrere at folk flest spiser chips når de ikke skal? 
Heldigvis redder den seg inn. 
Etter hvert blir det klart at dette jaget har et mål. 
Skuespilleren skal lage en forestilling om selvdisiplin, og hun er allerede for sent ute. 
Når hun roper etter suffløren, vill i blikket, er det herlig meta. 

Kanskje burde forestillingen hatt mer av det. 
«Slik lagde jeg en selvhjelpsforestilling på tre uker» kunne blitt en herlig oppsetning for Ravatns postironiske lesere. 

En fin bagatell av en forestilling 

I siste del går Operasjon sjølvdisiplin i enda en ny retning. 
Kjersti Aas Stenby står på tom scene, mens filosofen Senecas brev om selvkontroll blir fremført på bakteppet. 
Hun tar hånden forsiktig mot håret, tre ganger, som i rykninger. 
Bøyer brystet frem og tilbake. 

Det er som om hun utforsker hva det vil si å være et selvkontrollert menneske. 
Om det i det hele tatt er mulig og om det egentlig er et poeng. 
Det er en nydelig scene, og Stenby viser seg som en spennende og svært kompetent fysisk skuespiller. 

Likevel går jeg hjem og tenker: 
Hva vil egentlig denne oppsetningen? 
Er forestillingen mangetydig fordi det er nettopp det kunst skal være, eller er det bare kastet opp spredte ideer som tilfeldigvis har funnet en logikk i mitt hode? 
Jeg følger Ravatns råd om å sove på avgjørelser, og konkluderer: 

Operasjon sjølvdisiplin er kanskje en bagatell i teatervåren, men den er godt nok teater for meg. 
