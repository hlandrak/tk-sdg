ANMELDELSE: Jason Isbell - «Something More Than Free»
Solid femtealbum fra følsom countryrocker. 

ALBUM: 
Om himmelen er et sted på jorden, finnes den neppe i USAs sørstater. 
I det minste om vi skal tro altcountrytrubaduren Jason Isbell. 

Under det hjerteskjærende tittelkuttet på hans femte soloskive, «Something More Than Free», takker protagonisten Herren for at han har en jobb, selv om arbeidet - og den berusede virkelighetsflukten det krever - gjør ham for utmattet til å komme seg i kirken på søndagene. 
Man er kun så fri som systemet tillater en å være. 

Låten er ikke bare albumets beste, men også et ypperlig eksempel på Isbells springsteenske utforskning av ambivalensen ved det å være amerikansk, især slik den oppleves gjennom øynene til blåsnipparbeiderne. 

Håpløst på papiret 
Det låter potensielt vel håpløst på papiret, men 36-åringens karierre har alltid vært preget av et like stort behov for å besynge som å sørge over sørstatenes mange fasetter. 
Som han en gang sang på mesterstykket «Outfit»: 
«Don't worry ?bout losin? your accent/A 
Southern man tells better jokes». 

«Outfit» er en definerende låt for Drive-By Truckers' bibelbeltedualisme, og finnes på «Decoration Day», det første av tre album Isbell skrev sammen med bandet i deres kreative gullalder på starten av 2000-tallet, inntil hans alkoholproblemer ble for prekære. 

Siden da har den Alabama-fødte trubaduren vandret egne veier: 
Gjennombruddet som solomusiker kom først i forfjor, med flotte Southeastern, hans første utgivelse etter å ha fått føttene trygt plassert på vannvogna. 
På oppfølgeren Something More Than Free samarbeider Isbell nok en gang med produsent Dave Cobb, i tillegg til sin feletrakterende hustru Amanda Shires og backingbandet The 400 Unit. 

«Something More Than Free» er et svært solid album; foruten tittelkuttet, gjør også spartanske «Speed Trap Town» og powerpopsalven «24 Frames» inntrykk. 

Konservativt 
Men tatt i betrakning hvor gjennomgående sjangeroverskridelsene er i Isbells uttrykk, fremstår albumets bearbeidelser av sørstatsrock («How to Forget») og bluegrass («If It Takes A Lifetime») nesten overraskende konservative. 

For akkurat en uke siden ble konføderatflagget heist ned fra delstatsbygningen i Sør-Carolina for aller siste gang. 
Skal vi tro ytringer fra både Jason Isbell og hans gamle bandkollega Patterson Hood - praktisk talt alle untatt tomsingen Kid Rock - burde det mildt rasistiske emblemet vært fjernet for lengst: 
Den sørstatske identiteten behøver å bevege seg fremover. 

«Something More Than Free» kunne dermed gjort enda mer for å røske i sine røtter. 
