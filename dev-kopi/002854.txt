Gammel opplandsk
Lave skuldre og klassiske 9&P-rapschlägere på duoens fjerde fullengder. 

Sommeren er rett rundt hjørnet, og selv om rapduoen proklamerer at friukene ikke disponeres som resten av landet, leverer punchline-mesterne likefullt et 10-spors album der lave skuldre og klassiske 9&P-rapschlägere er guidet av god, gammel (Dirty) Oppland-oppskrift. 

Jovial brodd, og passelig for årstiden, der altså. 

Hør Jaa9 & OnklP i Spotify og WiMP 

Første singel ut fra albumet, som på sitt hissigste minner om partier av studiodebuten Sjåre brymæ (2004), er lekre “Alt på stell” som handler om kommunikasjonssvikt i forhold. 
Sporet forlenger suksessen til “Glir forbi”, også hva angår tematikk: 
Et fengende refreng over et cinematisk westernsound med nikk til komponisten Ennio Morricone. 
Fete greier. 

Trapvennlige og mildt sagt vittige “Jens Weissflog”, er motsatsen til relativt alvorstunge “Alt på stell”. 
Synth-horn, Hail Mary-klokker og hvordan ordlegge seg med tegnspråk; Weissflog, forhenværende tysk skihopper som viste fingeren til tjue tusen nordmenn under Lillehammer-OL, er inspirasjonen her. 

Disse to låtene speiler også den tradisjonstro tankegangen til hvordan 9&P strukturerer deres album: 
Humor og alvor om hverandre, selv om det førstnevnte vektlegges mer som oftest. 

Duoens fjerde album i rekken starter med “Brugata boogie” - en hyllest til hovedstadens berømmelige Brugata der 9&P ramser opp et slags regelverk om væremåte og holdning som gjelder i området. 

Det sommerlige tittelsporet inneholder et stilig, groovy horn-sample, og karene preker om at ferie er for dem som har tid. 
Tunge “Følgeru’ med” retter pilen tilbake til langfinger-opp-sonen med scratches av Arno Frangos (DJen leverer for øvrig scratches på flere spor), og “Hold kjeft”, med Klish, går på samme sti. 

Optimistiske og romantiske 
“Min vei” er en hyggelig sak og Føkk feries mest chilla låt. 
“Per vet best” er et velfortjent stikk til irriterende bedrevitere. 
På “Misfits” serverer selveste trønderblomsten Shitrich et hardt vers (les for øvrig min kollegas utmerkede tekst om Shitrich her), og albumet runder av med trapbistre “Domino”. 

OnklP har hatt eventyrlig suksess med rockrapfusjonen OnklP & De Fjerne Slektningene, men glemmer ikke “røttene”. 
Sammen med Jaa9 leveres det samme type materiale som før, men Føkk ferie, som har Slipmats, Ralph Myerz, Kvamkollektivet, Sorte Beats og Jaa9 på produksjonslisten, har sine høydepunkter. 
Fanbasen kommer nok uansett til å sette pris på denne fullengderen. 
