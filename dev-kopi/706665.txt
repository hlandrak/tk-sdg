Ganske magisk medisin
TEATER: 
Riksteatrets versjon av «Georgs magiske medisin» - som kjem til Sandnes kulturhus tysdag og onsdag - startar litt daft, men sluttar med eit smell. 

Georgs magiske medisin Av: Roald Dahl. 
Riksteatret, Egersund kino. 
Dramatisering og regi: 
Morten Joachim. 
Med: 
Espen Mauno, Ulla Marie Broch, Ellen Andreassen, Kristian Winther og Andreas Bratlie/Tore Sandbakken. 

Roald Dahl er ei slags evig redningsplanke for småbarnsforeldre som er leie av å måtta lesa dei kjedelegaste og barnsligaste barnebøkene for sine håpefulle. 
Når poden endeleg er stor nok til å tåla Dahls hekser, humor og barokke historier, er ein komen over i ein ny og betre fase som forelder. 

Denne vinteren er Riksteatret på turné med sin versjon av historia om «Georgs magiske medisin». 
Roald Dahl gav ut boka i 1981, det var ingen musikal, mens Riksteatrets versjon er ein særs musikalsk variant, på grensa til ein musikal. 

Plottet? 
Georg er ein gutunge som bur på ein gard saman med foreldra, dyra - og ei heks av ei bestemor. 
Ein dag foreldra skal ut og handla, kokar han saman ein magisk medisin som får merksnodige ting til å skje med med den gretne, gamle bestemora. 

Scenografien og mannskapet på scenen er uvanlig rikt i denne framsyninga. 
Som omreisande teater må Riksteatret dimensjonera ting slik at det er lett å reisa, rigga opp og ned på kort tid. 
Det medfører tidvis at scenografi og opplegg er relativt enkelt og minimalistisk, men i dette tilfellet byr det omreisande teatret på ein svær, skrå scenografi. 
Og bak det som viser seg å vera luker og dører, skjuler det seg mange hemmelege rom og ingrediensar. 
Slik blir scenografien nesten ei magisk forundringspakke i seg sjølv. 

Røyk, lys og bobler fungerer også veldig godt visuelt når ein skal koka magisk medisin og få med seg barna som sit i salen og gaper. 

Ensemblet varierer mellom å spela fleire roller på scena - og fleire instrument, i tillegg til å syngja, by på dyre- (og fise-)lydar. 
Det er stas å sjå levande musikarar framføra live musikk på ei teaterscena, og ikkje vera overlaten til musikk på boks. 
Musikken i stykket er til overmål nyskriven, av Gunnar Eriksson og Espen Mauno - som også spelar Georg. 
(Mauno har tidlegare spelt både Paspartout og Espen Askeladd på Sommerteatret, der også Ellen Andreassen har vore med. 
I «Georgs» spelar Andreassen både mor, høne, sau og tangentar). 

Det musikalske spennet er stort. 
Eg og min 12 år gamle konsulent likte andre halvdel betre enn første, når det blir litt røffare, litt meir rocka. 

Det same gjeld forresten handlinga og energien i framsyninga som heile. 
Det er som om det startar litt tregt og statisk, som om regissør Morten Joachim treng litt tid på å få etablert historia og koma skikkeleg i gang. 
Men i andre akt er det både energi og bånn gass. 

Sentralt står den hekseaktige bestemora. 
Ulla Marie Broch spelar den gamle dama frydefullt rampete, morosamt og litt skummelt. 

Kven passar dette for? 
Riksteatret meiner det kan passa for barn over fem år. 
Min 12-åring meinte det nok passar best for litt yngre barn enn henne. 
Mens me vaksne får gleda oss over at Roald Dahl framleis er ei redning når me skal bli med ungane inn ut i barndommens fantasiverd. 
