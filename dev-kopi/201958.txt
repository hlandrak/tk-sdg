Dinside har kjørt Mercedes-Benz GLC
GLK er død - leve GLC! 
Mellomklasse-SUV-en til Mercedes er et solid løft i forhold til forgjengeren. 

Mercedes-Benz GLK har de siste årene vært det premium-produsenten fra Stuttgart har hatt å varte opp med i konkurranse med erkerivalen BMW X3. 
Men BMW-en har knust den fullstendig på salgsstatistikkene. 

Nå får de imidlertid virkelig seriøs konkurranse for første gang på lenge. 
Så bra er nemlig nykommeren fra Mercedes-Benz, som vi nettopp har prøvekjørt på varierte veier i Frankrike og Tyskland. 

Ja, førsteinntrykkene etter å ha kjørt både diesel- og bensinversjonen, samt den ladbare hybriden, er så bra at vi ikke nøler med å trille et terningkast seks. 

Vi tar for øvrig for oss den ladbare versjonen i en egen artikkel for ikke å forvirre leserne med for mange ulike utgaver. 

Et første poeng: 
Alle versjoner har firehjulsdrift som standard. 
Også 9-trinns automat er standard - på samme måte som det adaptive understellet. 

Mer som standard 

GLC er i salg nå, og leveringene til kunder vil starte 12. september. 
I tillegg til standardutstyret kjent fra resten av Mercedes-Benz-porteføljen vil GLC komme med blant annet et sidevind-stabiliserende system, annen generasjon tretthetsvarsler og kollisjonsradarvarsling med nødbrems. 
I Norge vil også DAB-radio være standard, i tillegg til 8" skjerm og Audio 20 med Touchpad-betjening og forberedelse for Garmin navigasjonssystem. 

Av nytt og innovativt tilleggsutstyr leveres bl.a. head-up display med høyoppløst fargedisplay, Air Balance pakke, et high-end lydanlegg fra tyske Burmester, adaptiv cruise-control med både veikryss-assistent og styre-assistent og Comand Online navigasjonssystem med integrert trådløst nettverk 

Andre typiske konkurrenter er Audi Q5, Lexus NX, og Porsche Macan. 

Større - men lettere 

GLC er basert på siste C-klasse, en bil som har blitt tatt svært godt imot av markedet. 
GLC har arvet disse gode egenskapene, og har i tillegg blitt mer enn litt ekstra større i forhold til forgjenger GLK. 

Bilen har vokst 12 centimeter i lengden, og har fått ekstra plass på alle vesentlige områder. 

Bilen har vokst, og har også fått bedre plassutnyttelse. 
Bagasjerommet rommer hele 80 liter mer. 
Bakseteryggene kan legges ned i en 40:20:40 inndeling, og når alle delene er nedfelt er det 1.600 liter som står til rådighet. 

Det indre teller 

Interiøret i nye GLC er mange hakk opp fra GLK. 
Her vil du kjenne deg godt igjen fra C-klasse, og du kan nesten få den så eksklusiv du bare ønsker, med store stereopakker og full oppkobling mot internett til enhver tid. 

Også passasjerene får langt bedre plass, og bare benplassen i baksetet er økt med nesten fire centimeter. 
Vi opplevde at to velvoksne herrer på 190 centimeter helt fint kan sitte bak hverandre. 

Dette i tillegg til det langt større bagasjerommet. 

For gate og terreng 

GLC kommer blant annet med justerbare dempere som standard. 
Deretter kan kundene velge om de vil ha luftfjæring eller ei. 
Disse to systemene i kombinasjon har fått det klingende navnet Air Body Control, som enten kan settes opp manuelt, eller stilles inn til å fungere automatisk. 

Systemet kan settes opp i fem forskjellige posisjoner, i tillegg til automatisk: 

EcoComfortSportSport +Individual 

I tillegg til dette har du på offroad-utgaven fem forskjellige kjøremodus: 

OffroadInclineRock AssistSlipperyTrailer 

Utenfor allfarvei 

Vi fikk anledning til å teste Offroad-pakken i en overraskende krevende terrengløype. 
Pakken gir blant annet noen flere funksjoner, men også et anderledes visuelt uttrykk, ettersom front- og hekkspoileren er trukket litt lenger opp både i frem- og bakkant, noe som gjør det mulig å forsere imponerende bratte bakker både opp og ned. 

Ønsker man en mer sportslig fremtoning på sin GLC, finnes det også en AMG-utstyrsversjon, for dem som helst ikke vil at den assosieres med terrengbiler i det hele tatt... 

Kjente motorer 

Vi fikk stifte nytt bekjentskap med noen motorer vi kjenner fra før. 
Både GLC 220d og GLC 250d er basert på den 2,1-liter store dieselmotoren. 
Ønsker man bensinmotor, er det GLC 250 som gjelder. 
De to dieselversjonene har et oppgitt forbruk på bare halvliteren, og slipper således kun ut 129 gram CO2 per kilometer - på papiret i det minste. 

Men legger man til større felger og plusser på med mer utstyr, skvetter oppgitt forbruk opp til 0,55 liter per mil, mens CO2-utslippet stiger til 143 gram per kilometer. 

Bensinversjonen krever på sin side 0,65 liter på mila, og har et utslipp oppgitt til 152 gram per kilometer. 

Som nevnt leveres motorene med den ganske ferske 9-trinns girkassen 9-G Tronic 

Behagelig bensinmotor 

Vi kjørte både 250 d og bensinversjonen 250 og var hakket mest fornøyd med sistnevnte, for selv om dreiemomentet er svakere (350 i stedet for 500), er trekkraften tilgjengelig over et bredere register og motoren er mindre røff i gangen samtidig som automatkassen sørger for å utnytte kraften på optimal måte. 

Når det er sagt er dieselen imponerende sterk, gir enda litt bedre forbikjøringsevner og høres klart mindre inne i kupéen enn det forgjengeren gjorde. 

Full firehjulsdrift 

På de mindre bilene fra Mercedes har det den senere tid vært forbundet i kombinasjon med deres 7-trinns automatkasse. 
Dette har vært en felles pakke i biler som A-klasse, CLA og GLA. 

I GLC kombineres 4Matic firehjulsdrift med deres nye 9-trinns kasse, 9G-tronic. 

Dette gjøres blant annet ved at transferkassen, som splitter fra to- til firehjulsdrift, ikke lenger er en integrert del av hovedkassen, slik situasjonen er på 7-trinnskassen. 

Med løsningen hvor transferkassen sitter på utsiden, så er det også mulig å dedikere krefter til en forhåndsdefinert aksel, i en pre-lock. 
Splitten av krefter fordeles nå 45:55 foran og bak gjennom en differensial med planetløsning. 

Faktisk mener Mercedes-Benz at dette gir resultat i besparelse på både vekt, innvendig friksjon, og gir mulighet for bedre vektdistribusjon ved å kunne plassere komponentene der de trengs best i forhold til vektfordelingen. 

Kommer i oktober 

Til Norge kommer de første bilene i månedsskiftet september/oktober, og da med de tre nevnte motoralternativene som hovedingrediens. 

GLC er ikke direkte billig, men det er heller ikke å forvente på dette nivået. 
Og med standardutstyret så pass sjenerøst kan vi ikke klage på prisene som starter på 585.000 kroner for 220 d og 610.000 kroner både for GLC 250 d og GLC 250. 
(Frakt og levering tilkommer. 
Levert Oslo, for eksempel, starter prisene da på 594.900 kroner). 

Vi prøvekjørte altså også GLC 350 e - denne kommer vi tilbake til da den er et kapittel for seg. 

Sannsynligvis best i klassen 

Vår konklusjon er, som allerede annonsert, temmelig klar denne gangen. 
Med de temmelig imponerende ressursene de har til rådighet har de åpenbart bestemt seg for å lage den beste bilen i den mellomstore SUV-klassen. 
Etter prøvekjøringen er vårt bestemte inntrykk at det har de lykkes med. 

Reiseomkostningene til denne reportasjen er dekket av importøren. 
Les mer her 
