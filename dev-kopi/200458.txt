AnyCast lar deg koble iPhone til TV trådløst
Kan en dings til 100 kr la deg koble smartmobilen til TV-en - trådløst? 
Dette måtte vi bare prøve. 

Det finnes en rekke løsninger i markedet for å koble mobilen til TV trådløst, for eksempel Miracast, Apples Airplay og Googles Chromecast. 

Førstnevnte støttes av en rekke nye TV-er direkte, og gjør det veldig enkelt å koble til både nyere PC-er og Android-mobiler uten å bruke kabel. 

AirPlay er innebygd i blant annet mediespilleren Apple TV, mens Chromecast er en billig HDMI-plugg som lar deg speile alt som skjer i nettleseren Chrome og overføre lyd/bilde trådløst fra Android-mobiler til hvilken som helst TV med HDMI-inngang. 

Billig-plugger fra Kina 

Tar du en titt på eBay vil du finne haugevis av slike dingser: 

Mange av dem lover deg både AirPlay og Miracast i én og samme enhet, og mange av dem er også svært rimelige. 

Som for eksempel AnyCast M2 Plus. 
Denne pluggen får du kjøpt fra en rekke Kina/Hong Kong-baserte forhandlere, og prisen starter like over hundrelappen. 
Etter å ha lest spesifikasjonene, så den ut til å være et realt røverkjøp, så vi måtte selvfølgelig bestille et eksemplar og teste. 

Dette får du 

Tre uker etter bestillingen lå pluggen i postkassen. 
Den kom i en ganske tillitsvekkende pappembalasje, med beskrivelser av funksjonaliteten. 

Det kom det også fram at pluggen er utstyrt med en Cortex-A9 prosessor på 1,2 GHz og 256MB RAM, ikke verst bare det - til denne prisen. 

Inni lå en hurtigguide på brukbar engelsk. 
Fo far, so good. 

Mistenkelig design? 

Selve pluggen er til forveksling lik Google Chromecast: 

Den medfølgende USB-kabelen er imidlertid todelt. 
I den ene enden sitter USB-kontakten som må puttes i TV-en, slik at AnyCast får strøm. 

I den andre enden sitter en klump med en knapp, som lar deg veksle mellom Miracast og AirPlay. 
Den støtter med andre ord ikke begge overføringsteknologier samtidig. 

Svært enkelt oppsett 

Vi plugget AnyCast til TVens HDMI-inngang, koblet til strøm - og vips, der dukket dette bildet opp: 

AnyCast har altså innebygd trådløst aksesspunkt, som vi enkelt koblet oss til fra vår iPhone: 

Pluggen har også egen nettside der du kan konfigurere den slik at den blir en del av hjemmenettet. 
På den måten slipper du å koble deg direkte til pluggens aksesspunkt mer enn første gangen: 

På iPhone fikk vi nå tilgang til en ny AirPlay-enhet. 
Vi koblet til, og valgte like skjermer: 

Og vips - iPhone i storformat på TV-en! 

Kortvarig lykke 

På dette tidspunktet var vi fullstendig overbevist om at vi hadde gjort et kjempekupp. 
Men så begynte vi å sveipe til venstre og høyre, og oppdaget at ikke alt var helt på geledd. 
Her var det for eksempel noen grafikk-bugs som ikke så helt bra ut: 

Vi startet opp Netflix, men det nektet den å spille. 
TV2 Sumo likeså. 
YouTube fungerte heller ikke. 
Den eneste videostrømmetjenesten vi fikk til å fungere var NRK. 
Det fungerte imidlertid ganske bra. 

Vi gjorde deretter noen forsøk med musikk og bilder, hvordan det gikk ser du i videoen under: 

Litt hakking og forsinkelser altså, og når vi betraktet bildene på nært hold, var de ikke akkurat detaljrike. 
For ordens skyld nevner vi at TV-en vi brukte var X85C, en helt ny 4K-TV fra Sony: 

Bildevisning er uansett det den egnet seg best til. 
Musikkstreaming hakker rett og slett litt for ofte. 

Fail, fail, fail 

Hva så med Miracast? 
Vi trykket på knappen på USB-kabelen, og fant fram en PC og en mobil med støtte for teknologien. 
Begge oppdaget pluggen, vi fikk koblet oss på - men i neste øyeblikk ble vi kastet ut. 

Etter diverse forsøk uten hell besluttet vi prosjektet vårt som fullført, helt uten den store entusiasmen. 

Konklusjon 

Vi må berømme Anycast for det enkle oppsettet, men gjennomføringen er dessverre under pari. 
Riktig nok er pluggen billig, men faren er stor for at den havner i skuffen etter at du har prøvd den. 
Og da kan du heller spare til du får råd til en bedre løsning, eller bruke hundrelappen på noe helt annet. 

Om du likevel skulle ønske deg en, finner du over hundre forhandlere på denne siden hos Ebay. 
