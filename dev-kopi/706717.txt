Reisereportasje fra bunnsjiktet
Engasjerende bok om et arbeidsliv under angrep, men den mangler politisk analyse. 

James Bloodworth: 
«Innleid og underbetalt. 
Undercover i et arbeidsliv uten rettigheter». 
Oversatt av Rune R. Moen. 
253 sider. 
Res Publica. 

For 35 år siden maskerte journalisten Günter Wallraff seg som tyrkisk gjestearbeider. 
Med sminket ansikt og farget bart blandet han seg med reelle tyrkere og tok det han fikk av helseskadelige og elendig betalte jobber. 
Boken han skrev om opplevelsene – «Aller nederst» (1985) - avslørte hvordan det sto til i kjelleren under den raske økonomiske gjenreisingen av Forbundsrepublikken Tyskland. 
Det var Das Wirtschaftwunder sett fra vrangen. 

Flere har gjort det samme siden, med eller uten forkledning. 
I «Kjøpt og underbetalt» (2003) beskrev Barbara Ehrenreich elendigheten aller nederst i det amerikanske arbeidslivet, mens svenske Kristian Lundberg i «Yarden» (2011) skrev om livet som et bortimot verdiløst tannhjul i det effektive svenske næringslivet. 

Det var altså ikke noe nytt James Bloodworth gjorde, da han bestemte seg for å bli en del av prekariatet, og brukte noen måneder som lagerslave hos Amazon, som underbetalt omsorgsarbeider i det havarerte og privatiserte britiske helsevesenet, og som Uber-sjåfør. 
Likefullt er det en svært viktig bok han har skrevet, fordi han dokumenterer at forholdene i arbeidslivet ikke blir bedre. 
De blir bare verre på nye måter. 
Bøker som dette er en solid realitetsorientering for alle som hører om lavere arbeidsløshet og vekst i økonomien, og tror det er hele sannheten. 

Råvarer 

De eneste grunnene til at Amazons store lagre ikke er fullt ut automatiserte, er at mennesker som dem Bloodworth småløper sammen med mellom reolene, ennå er billigere enn maskiner. 
Men Amazon ga ikke nytt håp til lokalsamfunnet som ryddet plass til giganten. 
«Det skulle komme så mange jobber, men det var jo ingen som fikk dem til slutt, ikke sant?», sier en av innbyggerne i den gamle gruvebyen Rugeley. 

De lokale var ikke desperate nok. 
De orket ikke et system der de ansatte blir straffet hvis de kommer for sent når Amazons egen buss er forsinket, der hvert skritt blir overvåket og et dobesøk for mye kan koste deg jobben. 

Nær halvparten av omsorgsarbeiderne i Storbritannia holder ut mindre enn et år i jobben. 
De er råvarer til en maskin som ikke først og fremst skal produsere velferd, men overskudd. 

En million briter går på nulltimerskontrakter. 
Fagbevegelsen i Norge har vunnet små slag i kampen mot det samme systemet, men bemanningsbyråene forsøker stadig å komme seg rundt reglene, blant annet ved å tilby kontrakter helt ned i 4-5 prosent ansettelse. 

Ingen stilist 

Det er ikke noe som bare blir slik, det er noen som vil ha det slik. 
Men disse er stort sett usynlige hos Bloodworth. 
Boken mangler politisk analyse av viljen til å utnytte de aller nederst. 
Bloodworth skriver selv i etterordet at han først og fremst vil vise kontrasten mellom konservative, velstående middelklassen og den mørke, usikre verden av lavlønte og overarbeidete som velstanden hviler på. 

Uansett intensjon ville boken vært sterkere om den også avdekket de politiske og økonomiske mekanismene som har gitt oss den nye underklassen, og den ville vært mer effektiv om språket hadde vært et hakk bedre. 
Bloodworths styrke er innlevelsen og skildringen av miljøene han går inn i, noen stor stilist er han ikke, og han får ikke særlig hjelp av oversetteren. 

Svakhetene til tross, dette er like fullt en engasjerende bok for alle som vil forstå hvorfor Brexit skjedde, og som vil vite hva vi risikerer om angrepene på anstendige arbeidsvilkår lykkes også hos oss. 
