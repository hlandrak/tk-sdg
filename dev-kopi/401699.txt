Sven Nordin-show:«Mange menn kan omgå depresjon ved å spandere på seg en billett» 

Med en golfkølle som eneste rekvisitt slår Sven Nordin hull på noen myter, og understreker andre. 

«Reis deg så han får sitte!» er drepende å høre for en mann i sin beste alder. 
En som iallfall tror han er i sin beste alder, og som utfordrer denne troen i et nærgående møte med et helfigurs speil. 
Og som deretter må sette seg ned med hodet i hendene mens nesehår og ørebust nærmest vokser vilt mellom fingrene hans – iallfall i fantasien. 

Denne bestefaren er det Sven Nordin gir oss etter suksessene med Hulemannen og Pappa, også de i samarbeid med Bjarni Thorsson. 

Bestefar er også morsom, men det er overraskende lite barnebarn med. 
De gjør bare noen små gjesteopptredener her og der, mens mannlig resignasjon får ganske stor plass. 
Her truer visst «Alders Hvile» i nær fremtid, men det lyver jo Nordins fremtoning om. 

Bryter tabuer 

Så snur han det hele mot slutten med noe vi antar er selvopplevd. 
Sekvensen hos fastlegen og den etterfølgende diagnosen er det beste her, både som teater og som tabubrytende teateremne, bare overgått av et apotekbesøk på Lillestrøm. 

Mange menn kan omgå depresjon ved å spandere på seg en billett til Bestefar. 

Kvinnene, som ikke ler så veldig høyt lenger av klassiske betraktninger om hengepupper, tar det gjenkjennende igjen når Nordins underlivs-erfaringer strømmer ut. 
De fire kvinnelige legestudentene som får overvære det hele, er i meste laget selv for en mann som er så vant til å beskues som han. 

Nordin med sordin 

Manus her er en miks av dikt og personlig drama – må vi iallfall tro. 
Nordin minnes nydelig og personlig sin far, mens en fars genetiske motstand mot sin datters kjæreste er mer allmenn. 

Bryllupstaler har det vært mange av på scenen gjennom årene, denne er langt fra den beste. 

Ellers er det velkjent materiale med gjennomgangsmelodien «hvor er» og «hva heter»: 
Hvor er brillene, nøklene, fjernkontrollen, mobiltelefonen, for ikke å snakke om alle kodene. 
Hva var det han het igjen, han var enda gift med hun som … 

Slitsomt å eldes 

Mye allmenn gjenkjennelse ligger det også i betraktninger omkring hvor stille det blir i heimen når barna flytter ut, enda så mye bråk det var med dem mens de bodde hjemme og måtte kjøres til alt mulig hele tiden. 

Morsomt observert er hvordan en bestemor får ny livsglød, nye krefter og lekeglede gjennom barnebarna, mens en bestefar kan oppleve det motsatte – til barnet er blitt gammelt nok til å snakke om døden. 
Et fint lite møte mellom bestefar og liten dattersønn på en veranda i Syden, gir perspektiv til forestillingen. 

Det er slitsomt å eldes, sier Nordin, men det gir en viss ro i sjelen også. 
