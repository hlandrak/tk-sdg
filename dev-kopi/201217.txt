Test:Skoda Fabia 1,2 

Ikke noe hokus pokus, men enkelt og greit – i positiv betydning. 

Det er svært lite ved Fabia som virkelig trigger et bilkjøp, men på den andre siden så er det svært lite å irritere seg over også. 
Nykommeren er bygget på gamle erfaringer. 

Det er ingen revolusjonerende løsninger, bare små justeringer på gammelt konsept. 
Altså kribler det ikke etter nok en kjøretur rett etter at du har parkert den. 

Superenkel 

Det begynner å bli mye utstyr i moderne biler, såpass mye at mange har problemer med å betjene dem. 
Her er Skoda og Volkswagen i særklasse best. 
Jeg nevner begge, fordi de deler så å si alle løsninger. 

Mange bilprodusenter gjør alt de kan for å renske opp i interiøret og lar de fleste funkjsonene utføres av pekeskjermen. 
Det kan til tider bli tungvint, særlig når brukervennligheten i tillegg er klumsete. 

Skoda har ikke gått like hardt til verks med å rense opp, men har beholdt et par knapperader ved skjermen. 
De gjør at man kommer rett inn i funkjsonene man ønsker. 
Under innstillingen for bilen finner man allikevel flere funksjoner enn hos de fleste andre produsenter OG de er enklere å skjønne og betjene. 

Det velprøvde er best 

Man er nødt til å dra noen paralleller til den nærmeste konkurrenten, nærmere bestemt Volkswagen Polo. 
De har så å si identiske i løsninger, men ved direkte sammenligning ser man at Skoda prøver litt ekstra for å gjøre bilen praktisk. 

Det er samme antall rom i kupeen, men de er litt større. 
Skoda-rattet er også enklere å betjene. 
Fartsholderen betjenes ute på blinklys-stikka, slik Volkswagen og Audi hadde før. 
En veldig god løsning som frigjør plass til andre ting på rattet. 

Størst bagasjerom 

I vår utstyrsutgave er det høyderegulering på begge førerstoler og fireveisjustering av rattet. 
De fleste vil finne en ok kjørestilling. 

Baksetet byr på masse luft rundt hode og skuldre men det er ikke plass til beina dersom det sitter lange personer foran. 
Derimot er bagasjerommet klasseledende. 
Cirka 5-6 centimeter lenger enn hos de nærmeste konkurrentene. 
Selvsagt finnes 40/60 deling. 

Bra utstyrt 

Alle småbiler følger hverandre skulder til skulder på utstyrsnivå. 
Fabia har sikkerhetsutstyr som Front Assist nødbremsesystem, multikollisjonsbrems, Proaktiv pasasjerbeskyttelse og dekktrykskontroll. 
Automatisk klima med to soner og pollenfilter er også standard i Style. 

Den har ryggesensor men mangler det foran. 
Det koster 3000 kroner. 
Aktive kurvelys, moteriktige LED kjørelys er på plass men du finner vanlige halogenpærer til nær og fjernlys. 
DAB+ er på plass og du streamer med USB, AUX eller Bluethooth. 

Greit med effekt 

Livet ble bedre etter turboens innto i denne klassen. 
1,2-literen fås som både 90 og 110 hk. 
DSG-girkassen er kun tilgjengelig på den sterkeste. 
Prisforskjellen da blir 22.000 kroner. 
Ikke avskekkende mye, men du trenger den ikke. 

Vi har kjørt begge, og jeg var spent på hvordan 5-trinns manuell ville føles. 
Få trinn og svak motor kan være en dårlig kombinasjon mot en automat som har to gir ekstra og attpåtil mer effekt. 

Automaten er selvfølgelig sprekere. 
Et drøyt sekund raskere til 100 km/t, høyere toppfart og noe lavere turtall langs veien. 

Men manuellversjonen klarer jobben overraskende godt den også og er på ingen måte noe bomkjøp. 
Noe av grunnen er at den henter ut effekt og dreiemoment på rekordlave 4.400, respektive 1.400 omdreininger. 

Det gjør at du ikke føler du må piske bilen på turtall for å få den til å flytte på seg. 
Turtallsnåla står på stødige 1.800 i 80 og 2.250 i 100 km/t og totalinntrykket er en stille bil. 

Misforstå meg ikke. 
Noen kruttønne er det ikke, men den er å foretrekke fremfor flere av konkurrentene. 

Intetsigende kjøreglede 

Du kjøper ikke Fabia sammen med kjørehansker og kjøresko. 
Til tross for at bilen faktisk leveres med 215/45 på 16-tommers alu, faktisk ganske bredt i dette segmentet, er ikke kjøreegenskapene utpreget sportslige. 

Den er heller ikke best i klassen dersom du beveger deg et stykke over fartsgrensa. 
Da er det først og fremst hekken som føles litt diffus og man skulle ønske bilen var litt stivere. 

Innenfor de endeløse strekningene med 60, 70 og 80 kilometer i timen som vi har her til lands, settes det pris på et fast men ikke stivt oppsett. 

Konkurrentene 

Det har skjedd mye i småbilsegmentet de siste årene. 
Bilene har fått mye luksusutstyr, automat er mer vanlig, støynivået er lavere og kjørekomforten flere kvantesprang bedre på få år. 
Ofte er instrumentløsninger og design nøyaktig det samme som de dobbelt så dyre familiebilene. 

Mange vil bli overrasket over hvor godt man kjører i småbilene. 
Toyota Yaris er klar salgsleder i segmentet, etterfulgt av Polo. 
Av disse tre er det ikke noen tvil om at Fabia gir mest bil for pengene. 
Akkurat vårt testeksemplar har utstyr som sportsseter, senket understell, Color Consept, nøkkelfri start og Radio med 6,5 tommer berøringsskjerm, Mirrorlink og Sound system. 
Dette drar prisen unødvendig opp. 

Om du setter mer pris på kjøreegenskaper, er Ford Fiesta det beste valget i klassen. 
