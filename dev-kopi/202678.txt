Samsung Galaxy Tab S2 9,7
Svært tynt nettbrett med en meget god skjerm. 

Anført av Apples første iPad, tok nettbrettene verden med storm i 2010. 
De neste årene så vi et sviktende PC-salg som i stor grad skyldtes at folk hadde fått øynene opp for nettbrettene. 

I 2015 er ikke nettbrett like populært som for fem år siden. 
Det kan det være flere årsaker til; blant annet at telefonene har fått større skjermer og at det ikke har vært noen stor innovasjon på nettbrettfronten de siste årene. 
Mange er nok fortsatt fornøyd med nettbrettet de kjøpte for et par år siden. 

For det ble faktisk solgt 83 prosent færre nettbrett første halvdel av 2015 enn det ble i samme tidsrom året før. 

Fortsatt nye produkter 

Det betyr imidlertid ikke at produsentene har sluttet å lage dem. 
Dagens testprodukt er det foreløpig siste fra Samsung, der koreanerne har gjort en relativt oppsiktsvekkende vri - der tidligere modeller har vært i 16:10-format, har de nå valgt å bruke 4:3-formatet som iPad i stor grad har vært alene om. 

Og ikke bare det – både størrelsen og oppløsningen på denne skjermen matcher iPad-modellene på en prikk. 
9,7 tommer og 2048x1536 piksler. 

Mens et bredere skjermformat har flere fordeler, blant annet når du ser på film (mer av skjermen er i bruk) eller surfer på nettsider (plass til mer innhold vertikalt), er det spesielt i breddeformat at tastaturet opptar veldig mye av det totale skjermarealet. 
Det var, i følge Samsung-representanten vi snakket med, hovedårsaken til at de nå hadde gått over til et 4:3-format, i tillegg til at 4:3-formatet i deres øyne var mer egnet til lesing av e-bøker. 

Særdeles tynt 

Om det har noen stor praktisk betydning er for så vidt én ting, men det er imponerende hvor tynt Samsung har klart å lage Tab S2. 
Nettbrettet måler bare 5,6mm over midjen og er dermed det tynneste nettbrettet på det norske markedet så vidt vi kan se. 

Vektnåla stopper for øvrig på 389 gram – sammenlignet med erkerival iPad Air 2 betyr det at Samsung-nettbrettet både er en halv millimeter tynnere og 48 gram lettere. 
En lav vekt er verdt å sette pris på i våre øyne – det gjør en lang nettbrett-sesjon mer komfortabel. 
Vekten er for øvrig identisk med Sony Xperia Z4 Tablet. 

Skjermen er altså 9,7 tommer og har høy nok oppløsning til å fremstå svært skarp på normal betraktningsavstand. 
I likhet med Samsungs Galaxy S-telefoner er også denne skjermen av Super AMOLED-typen, som betyr et dypt sortnivå, svært god innsynsvinkel og gnistrende farger – ekstra godt egnet både til film- og bildevisning i våre øyne. 

Støtter flere brukere 

Galaxy Tab S2 har Samsungs nyeste fingeravtrykksleser på hjem-knappen, som skal være den samme som sitter i Galaxy S6-modellene. 
Den er i våre øyne meget presis, der man ikke lenger trenger å stryke fingeren over knappen – bare trykke. 

En ting som kan være kjekt med Android-nettbrett, og som iOS fortsatt ikke har støtte for, er at enhetene har støtte for flere brukere, slik at hver bruker får opp «sine» apper og tilhørende innhold. 
Nå fungerer det dessverre ikke så elegant at riktig bruker logges inn direkte fra fingeravtrykket – man er nødt til å bytte brukerprofil før man legger fingeren på, og så tar det noen sekunder å sette opp den nye brukeren. 

Vi ser også at flere apper nå har kommet seg på Android med tanke på store nettbrett – der vi tidligere opplevde at for eksempel Facebook-appen ikke så ut i måneskinn når man holdt nettbrettet i landskapsvisning, er appen nå mer tilpasset store skjermer der man får en ekstra kolonne på siden. 

Hull på baksiden 

Noe utradisjonelt er de to hullene på baksiden av nettbrettet. 
Disse gjør at nettbrettet kan brukes med et tilhørende tastaturomslag som kan kjøpes som ekstrautstyr. 

Vi fikk låne med et slikt til denne testen, som da gjør at nettbrettet da minner om en bærbar PC med fysiske knapper og (en svært liten styreflate). 
Kjekt er det også at tastaturet bare er magnetisk festet til omslaget, slik at det kan flyttes på som man ønsker det. 
Dog sitter ikke magneten så godt, så vi har mang en gang opplevd å åpne omslaget og finne tastaturet liggende på nettbrettet. 

På et tastatur i denne størrelsen blir det trangt om plassen, og den bittelille styreflaten blir vi på ingen måte imponerte av. 
Den støtter ikke flerberøring, så nettsider kan ikke skrolles med mindre man holder muspekeren inne og drar innholdet opp og ned, som vi intuitivt forbinder med å merke tekst. 
Høyreklikk er det samme som å trykke på tilbakeknappen – i det hele tatt føler vi oss ikke veldig produktive med denne løsningen. 

Tastaturet har for øvrig en egen ladeport og strømbryter, men det ser ikke ut til å gå i noen standby-modus når det ikke har vært i bruk på en stund. 
Man må altså huske å slå av tastaturet selv. 
Festeanordningen var vanskelig å få på plass, men gjør også at nettbrettet sitter godt fast i omslaget. 

Tastaturet, som heter Book Cover keyboard, koster en tusenlapp ekstra, og her gjør vi kort prosess: 
Tastaturet er ikke verdt pengene, så ikke kjøp det. 

Ytelse 

På innsiden av Tab S2 sitter det en åttekjernet Exynos-prosessor fra Samsung, som er en litt mindre kraftig variant enn de vi finner i de siste telefonene fra samme selskap (den samme som i Note 4). 
Arbeidsminnet er på 3GB og lagringsplassen for øvrig 32GB med støtte for utvidelse via minnekort. 

Vi opplever Tab S2 som relativt kjapp i daglig bruk, men ikke fullt på høyde med Z4 Tablet med tanke på kvikkhet på hjemskjermen, mykhet når man skroller nettsider og så videre. 
Det kan bero på at Samsungs Touchwiz-grensesnitt nok er litt tyngre enn Sonys Android-skall, der sistnevnte ikke har like mange endringer fra den originale Android-opplevelsen. 
Et veldig stort problem er det ikke, men synlig om man velger å legge merke til sånt. 

Ytelsestestene gjenspeiler også dette, der vi konsistent får svakere score fra Tab S2 enn fra Xperia Z4 Tablet. 
Her er noen eksempler: 

PCMark for Android (måler hastigheten på bilderedigering, spoling av video, skrolling av tunge nettsider og så videre – med andre ord ganske represententativ for normal bruk): 
Samsung Galaxy Tab S2: 1.211 Sony Xperia Z4 Tablet: 
1.585 

3DMark Ice storm unlimited (måler 3D-/spillytelse): 
Samsung Galaxy Tab S2: 19.883 Sony Xperia Z4 Tablet: 
24.528 

3DMark Sling Shot (igjen 3D-/spillytelse, men en svært tung test): 
Samsung Galaxy Tab S2: 713 Sony Xperia Z4 Tablet: 1.161 

Geekbench 3 (måler ren CPU-kraft, én kjerne/flere kjerner): 
Samsung Galaxy Tab S2: 1053/4074 Sony Xperia Z4 Tablet: 
1317/4353 

AnTuTu (tester det meste – CPU, grafikk, hastighet på lagringsminne etc): 
Samsung Galaxy Tab S2: 50.043 Sony Xperia Z4 Tablet: 
59.381 

Batteriet er for øvrig 5.870mAh på denne versjonen (nettbrettet finnes også i en 8-tommers utgave, da med 4.000 mAh), som er relativt likt som Z4 Tablet (6.000mAh) på papiret. 
Allikevel opplever vi Sony-enheten som litt mer utholdende, noe de også har fått god dreis på på mobiltelefoner. 

Oppgitt brukstid er 8 timer på Tab S2 og 17 timer på Z4 Tablet – så dramatisk er ikke forskjellen i praksis, men åtte timer er uansett litt under par for nettbrett, der de fleste byr på 10-12 timers aktivitet før laderen må puttes i. 
For øvrig hadde forgjengeren, Tab S, hele 7.900mAh batteri, så slankingen av nettbrettet har altså gått kraftig ut over batterikapasiteten, som har blitt redusert med rundt 25 prosent. 

Programvare 

Samsung Galaxy Tab S2 kjører for ordens skyld Android som operativsystem (v5.0.2, altså ikke siste versjon), som Samsung har tilpasset med titt Touchwiz-grensesnitt på toppen. 
Det er med årene tonet noe ned i forhold til tidligere og byr i våre øyne stort sett på nyttige funksjoner. 

Eksempler er kjekke snarveier i varselmenyen, samt muligheten til å kjøre to apper samtidig på hver sin halvdel av skjermen. 
Dermed kan du for eksempel skumme Facebook-feeden mens du ser en musikkvideo på YouTube, eller surfe på nettet mens du jobber med en epost i samme skjermbilde. 
En egen knapp for lesemodus gjør også at hvitbalansen gjøres varmere, slik at det blir mer behagelig for øynene; kanskje spesielt på kveldstid, altså litt som programmet f.lux. 

Av programvare får du også Samsungs utmerkede kalender-app, S Planner, samt SideSync, som lar deg koble nettbrettet eller mobiltelefonen til en PC, se skjermbilde i et vindu på PC-en og enkelt flytte filer frem og tilbake, svare på tekstmeldinger og så videre. 

Som på telefonene får du også en egen widget på hjemskjermen døpt «Galaxy gifts», der du får tidsbegrensede pro-utgaver av diverse apper. 
Eksempelvis kan vi nevne et halvt års abonnement på New York Times og The Economist, et halvt år med Pocket Premium, tre måneder med musikktjenesten Deezer, tolv gratis Kindle-bøker og et år med Wunderlist pro. 
Forhåndsinstallert er også Microsofts Office-apper (Word, Excel, Powerpoint, OneNote, Skype, OneDrive) der du også får 100GB kostnadsfri lagringsplass i Microsofts nettsky, OneDrive, i ett år. 

Kamera 

Nå er ikke kameraet noe vi pleier å legge veldig stor vekt på når vi tester nettbrett, men verdt å nevne er at bakkameraet på Tab S2 har en blenderåpning på f/1,9 og er dermed svært lyssterkt sammenlignet med mange andre nettbrett. 
Oppløsningen er for øvrig 8Mp på bakkameraet og 2Mp på frontkameraet. 

Under får du et par eksempebilder tatt med bakkameraet: 

…og her ett med frontkameraet: 

Vi blir på ingen måte imponerte av bildekvaliteten, men det er greit nok til et nettbrett å være; i hvert fall fra bakkameraet. 

Konklusjon 

Samsung Galaxy Tab S2 er et svært lekkert nettbrett. 
Det er tynt (5,6mm), veier lite (389g) og er derfor komfortabelt å holde over lenger tid. 
Høydepunktet er skjermen, som ved siden av å være skarp også byr på et dypt sortnivå, svært god innsynsvinkel og rikelig med farger. 

Det gjør det svært hyggelig både å se bilder og video på, selv om det blir mye sort i bildet når du ser film, siden Samsung nå har valgt å bytte fra 16:10 til 4:3-format. 
Formatet har dog også sine fordeler. 

Som ett av de dyreste nettbrettene hadde vi imidlertid håpet på litt bedre ytelse, der Samsung-nettbrettet i alle våre målinger ligger et lite stykke bak konkurrenten Z4 Tablet fra Sony, og der også batteritiden er noe under pari fra Samsung-nettbrettet. 

Å lage verdens tynneste nettbrett har med andre ord også sine ulemper. 

Samsung Galaxy Tab S2 9.7 SM-T810 32GB 
