Det lukter svidd gummi av «Born2Drive»
Fartsfylt dokumentar om hestekrefter og vinnerdriv. 

I filmen om popidolene Marcus og Martinus brukte regissør Daniel Fahre en klar struktur: 
Målet var konsert i Oslo Spektrum. 
Han bruker samme formel i dokumentaren om Oliver Solberg, en av tidenes yngste rallycrossjåfører. 

Born2Drive følger Solbergs drøm om å bli nordisk mester i rallycross. 
Som navnet tilsier er ikke Oliver en hvilken som helst rallysjåfør. 
Han er sønn av verdensmester Petter Solberg. 

Snevert perspektiv 

Man sier at nordmenn er født med ski på beina, men Oliver er født til å kjøre bil. 
Når historien har et klart mål, får også filmen en god spenningskurve: 
Vinner han eller vinner han ikke? 
Kjapp klipping, og bilder det lukter eksos av, gjør at filmen blir spennende for en som ikke følger med på rallycross. 

Men regissør Fahres fokus er ikke bare raske biler. 
Han ønsker også å fortelle en historie om en far og en sønn. 
Petter er sønnens store helt, og Olivers mål er å bli enda bedre enn sin far. 

Denne dynamikken er spennende, og jeg kunne ønske at filmen hadde gått enda dypere. 
Hva gjør det med en liten gutt å se faren sin bli forgudet av fans over hele verden? 

Filmen prøver å vise noe av det, men den greier ikke å nyansere problematikken. 
Vi får inntrykk av at Oliver helt fra han var en liten gutt har hatt et brennende ønske om å kjøre bil. 
Men hadde han egentlig noe valg? 
Han sier i en scene tidlig i filmen at han har prøvd andre hobbyer, men det er ingenting som interesserer ham mer enn bilsport. 

Born2Drive fokuserer på det intime, og det er bare Oliver og familien som uttaler seg i filmen. 
Det blir snevert, og historien hadde hatt godt av noen eksterne stemmer og perspektiver. 

Inne i et vinnerhode 

Et av de mest fascinerende aspektene ved filmen er at du kommer under huden på et ungt menneske som er besatt av å vinne. 
For dem av oss som sprer våre interesser over flere felt, er det besnærende å observere en ung gutt med kun én tanke i hodet: 
Oliver vil vinne. 

Oliver har et vinnerhode. 
Han har nok det som skal til for å nå helt til topps, men filmen viser ingen andre aspekter ved livet hans. 
Hvor er vennene? 
Har han et sosialt liv? 
Eller er det elementer han har droppet for å bli best? 
Hva det gjør med et ungt menneske, svarer ikke filmen på. 

Største delen av filmen foregår på bilbanen, og kameraføringen og klippingen står ikke tilbake for eksplosive actionfilmer som Fast & the Furious. 
Er du bilentusiast og liker raske biler, bør Born2Drive tilfredsstille. 
