Superstjernen drukner litt i storproduksjonen
Men når produksjonen er såpass kolossal, blir det fortsatt en sterk konsertopplevelse. 
I innspurten skaper gutten fra Fana ren DJ-magi. 

Så var det endelig sistemann sin tur. 
EDM-kongen Kygo dro med en skokk med internasjonale venner til Koengen i sommer, Sonny Alven tok med en haug til USF Verftet tidligere i høst. 
Når Bergens nye superstjerne Alan Walker gjør det samme, sparer han ikke på kruttet. 

Og for en produksjon det ble. 
Aldri har jeg sett Røkeriet USF så gjennomført oppbygd. 
Lasershow, røykmaskiner, videopresentasjon både bak artisten og på sideveggen. 
Hele opplegget var sømløst fra start til slutt. 
Lyden rik og behagelig. 

Karrieren har gått i rekordfart for 19-åringen fra Fana, og man kan merke at han er blitt komfortabel med å stå på scenen. 
Med et par verdensomspennende konsertserier, blant annet i Asia, virker han klar for sin bergensdebut. 
Og at han virker oppriktig glad for å spille i Bergen, gir også et friskt inntrykk fra start. 

Noe av det sterkeste med sjanger-kompiser Kygo og Sonny Alven sine konserter tidligere i år, var at det rett og slett var herlige venne-konserter. 
De dro med seg et lass av folk, og det var fantastisk å se på. 
Det var jordnært og fint. 
Walker lykkes bare delvis med dette. 

Angelina Jordan, som vant Norske talenter i 2014, gjør en god jobb på singelen «Sing Me to Sleep» og monster-hiten «Faded». 
Sistnevnte er blitt solgt mer enn ni millioner ganger globalt, og har passert 1,3 milliarder avspillinger på nett. 

Også Marius Samuelsen og Alexandra Rotan gjør en fremragende jobb på scenen, og de to sterke scenepersonlighetene girer også opp publikum. 
Problemet var at alle gjestene fikk for dårlig tid, og den massive og eksplosive produksjonen gjorde det enda vanskeligere å få med seg hvem de var. 

De dokumentariske og forklarende videoinnslagene som bryter opp konserten, funker greit til å fjerne dødtid når scenen skal rigges om. 
Men de kommer nok til å passe mye bedre på TV 2-sendingen i januar. 

De fire konsertpartiene går litt oppstykket og raskt. 
Ofte virker det som om produksjonen har ofret en god konsertopplevelse til fordel for en sterk TV-opplevelse. 
Strykerorkester og akustiske versjoner av elektroniske låter funker dårlig i en fullstappet konsertsal som er klar for fest. 
Men på TV blir det nok strålende. 

Det må også være grenser for hvor mange ganger man kan spille den samme låten. 
Monster-hiten «Faded» er en stor låt, rekordene den har slått likeså. 
Men å høre låten igjen og igjen i forskjellige drakter, også i videoene i mellompartiene, tærer på en ellers sterk poplåt. 
Det kan også være fordi artisten ikke har gitt ut særlig mange låter. 
Da er det vanskelig å spille lenge. 

Derfor er det godt at Alan Walker styrer skuten selv gjennom et sterkt DJ-sett av andres låter de siste 30 minuttene, med blant annet en intens elektronisk versjon av «Seven Nation Army» fra The White Stripes. 
Selvsagt med den tradisjonelle allsangen du kan høre på hvilken som helst fotballkamp. 
Det er også dette publikum responderer best på. 
Det er en sliten og utdanset folkemengde som forlater Røkeriet USF rundt halv ti. 

Alan Walker gjorde en god jobb på USF Verftet. 
Men å lage en konsert som både skal tilfredsstille et stillesittende TV-publikum og festklare bergensere, er vanskelig. 

Neste gang håper jeg kometen for Fana bruker mer tid på vennene han tar med og spisser fokus litt. 
Forhåpentlig er katalogen også litt større. 
