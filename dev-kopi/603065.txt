Enda en page-turner om Barcelona
Parterte lik og «djevelbarn» står sentralt i årets murstein om Barcelonas historie. 
Som forløperen, blir nok også den en salgssuksess. 

Enda en gigantbok om Barcelonas historie er kommet fra den spanske forfatteren Ildefonso Falcones. 
Den første romanen, «Havets katedral» fra 2008, ble en voldsom suksess både i hjemlandet Spania og i utlandet, med rundt seks millioner solgte eksemplarer, hvorav rundt hele 100.000 i Norge. 

Årets oppfølger, «Jordens arvinger», har de samme styrkene som den første, mens svakhetene er blitt enda mer synlige. 
Styrken ligger i miljøskildringene og beskrivelsene av levesettet i Barcelona fra 1387–1423. 
Svakhetene ligger dels i den overdrevne lengden - nesten 1000 sider - i den gjentagne, overdrevne oppramsingen av konflikter i storpolitikken, og ikke minst i selve plottet. 

I denne boka møter vi barn, barnebarn og oldebarn til heltene fra «Havets katedral». 
Den handlet mennesker som bygget kirka Santa Maria del Mar som livegne. 

I den nyeste boka går det rundt 130 sider før det kommer til syne noen klar historie eller fortelling. 
For en leser som ikke fikk med seg den først boka, blir starten på denne langdryg og retningsløs. 
Den handler om en gutt på rundt 12 år, Hugo Llor, som lever et tøft liv etter at faren dør og familien går i oppløsning. 

Etter hvert spinnes det en historie rundt Hugo som har alle ukebladnovellers ingredienser; overdrivelser og usannsynligheter, her er skurker og helter, «hekser», «djevelbarn» og grusomme tyranner. 
Sex blir det også. 
Allerede tidlig i boka skjønner vi at eventyret kommer til å få en Disney-happy-ending. 
Men før det, renner det mye blod, det voldtas, skrikes og parteres. 

Dette er først og fremst en underholdningsroman, og fungerer utmerket som det. 
Og det at den er så godt skrevet driver fram lesingen og gjør at en tolererer klisjeene. 

Det som gjør inntrykk, beriker og gjør boka til en pageturner, er beskrivelsene av den rå, brutale tiden der vanlige folk ble brukt som slaver, solgt som salgsobjekter og misbrukt i enhver sammenheng. 
Det er spennende å få innblikk i, og regelrett bli sugd inn i, en tid som er så ekstremt forskjellig fra vår. 
