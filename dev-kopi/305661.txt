En partylåt om at noen er for stygge eller for feite er vel det siste vi trenger akkurat nå?
Ex on the Beach-Melina viser stolt fram sin verste side på ny singel. 

SINGEL: 
Jeg skal ikke påstå at kunnskapen min om Melina Johnsen er spesielt stor. 
Jeg vet at vi kommer fra samme by og at hun var med i Ex on The Beach. 
Dessuten har jeg hørt henne snakke én gang. 

Da stod hun og skrek til en av de andre deltakerne i realityprogrammet: 

Rimelig drøy kost å lire fra seg til en annen person. 

Likevel sier vi jo alle sammen slemme ting noen ganger, og det ville vært urettferdig å definere Johnsen etter én dramatisk klikking i fuktig lag. 
Du vet, stein i glasshus og alt det der. 

Når den omdiskuterte realityprofilen velger å basere sin splitter nye singel – med den klingende tittelen «Bitch, hør her!» – på den mye omtalte shamingen, blir det derimot vanskeligere å forsvare henne ytterligere. 
Glosene over burde være noe hun er lei seg for, ikke noe som stolt frontes videre i et refreng etter at Mauritius-fylla for lengst er over. 

«Silikon og filler, det synes jeg er bra. 
Det er noe alle burde ha. 
For når det kommer til kroppen min, gjør jeg hva jeg vil», lirer Johnsen deretter fra seg uten takt eller tone over låtas billige dance-beats. 
Og akkurat det er jo greit nok. 
Musikalsk sett selvsagt helt på jordet, men ikke mer sjokkerende enn reality-sex på TV-skjermen i 2018, eller andre liksom-provoserende «glamour»-låter vi tidligere har måttet lide oss gjennom. 

Men å lage musikk av simpel mobbing i en tid hvor det fokuseres stadig mer på å gjøre ungdom trygge på seg selv og eget utseende, er på sin side ikke bare merkelig – det er helt krise. 

Spesielt når publikummet man henvender seg til befinner seg i nettopp denne aldersgruppen. 
En partylåt om at noen er for stygge eller for feite er vel det siste vi trenger akkurat nå? 

Det har det kanskje ikke gått opp for Johnsen selv helt enda, men utgiver Tylden & Co burde i alle fall ha kjent sin etiske besøkelsestid før de bestemte seg for å gni ut noen ekstra kroner av nevnte tirade. 

«Bitch, hør her!» er nemlig et kjipt eksempel på hva som skjer når man ikke bare velger å ikke redde noen fra seg selv, men dessuten gir dem enda en plattform å vise fram sin verste side fra. 

Da blir det fort flaut for alle involverte parter. 
