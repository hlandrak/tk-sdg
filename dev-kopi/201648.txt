Asus RT-AC3200
Toppmodellen fra Asus byr på meget høye hastigheter og er enkel i bruk. 

Dette er én av tre trådløse rutere som ble testet i DinSide august 2015. 
Du finner oversikten her. 
Testvinneren finner du her. 

Asus sine rutere kommer som regel godt ut i våre tester, både når det gjelder brukervennlighet og ytelse. 
Toppmodellen RT-AC3200 er som ventet intet unntak, men vinner ikke på alle punkter. 

Før vi setter i gang, her er en kjapp oversikt over de viktigste egenskapene: 

Modell: Asus RT-AC3200 Standarder: 802.11a/b/g/n/ac Antenner: 6 USB-porter: 1 x USB 2.0 + 1 x USB 3.0 USB-funksjoner: 
Nettverkslagring og skriverdeling LAN-porter: 4 x 1000Mbps LAN + 1 x 1000Mbps WAN Gjestenett: 
Ja Annet: 
Størrelse: 289 x 187 x 58 mm Vekt: 
1kg 

Ruteren har liggende design, men kan også henges vertikalt på vegg. 
Den har seks antenner, fire bak og én på hver side. 
I motsetning til de andre ruterne har den USB 3.0-porten i fronten til høyre: 

I utgangspunktet er det enkelt å berømme Asus for enkel tilgang til for eksempel ekstern lagring, men i praksis kan det fort se litt rotete ut. 
Porten er heller ikke så lett tilgjengelig, takket være den skrånende fronten og at den i tillegg er dekket bak et gummilokk. 

På motsatt side i fronten sitter det to knapper, én som aktiverer/deaktiverer det trådløse nettet, og en for å skru av/på LED-belysningen i front. 
Det har vi sansen for: 

På baksiden sitter de andre tilkoblingene, inkludert WPS-knapp for enkel og sikker tilkobling uten å måtte taste nettverksnøkkel. 

Oppsett og installasjon 

Det følger med en oversiktlig og grei hurtigstart-veiledning på en rekke språk, inkludert norsk. 

Følger du denne, er du klar til å begynne å konfigurere ruteren på få minutter. 

Konfigurasjonen skjer via nettleseren, og er veiviser-basert. 
I prosessen blir du spurt om du vil sjekke om det har kommet en oppdatert firmware, noe vi definitivt vil anbefale å svare ja til. 
Erfaringsmessig kan en ny firmware ha stor betydning for stabiliteten, og i noen tilfeller også tilføre ny funksjonalitet og øke ytelsen. 

Brukergrensesnittet er etter vår mening blant de beste på ruter-markedet, og her finnes et vell av funksjoner og innstillinger for deg som ønsker å utforske mulighetene: 

En funksjon vi vet mange foreldre setter pris på, er muligheten til å tidsstyre tilgang til Internett for spesielle enheter. 
På den måten kan du for eksempel hindre at poden går på nett etter leggetid, mens du selv har full tilgang. 

Du kan også konfigurere tjenesten AiCloud, og få tilgang til nettverket ditt via Internett, både fra PC, nettbrett og mobil. 
Du kan for eksempel streame filmer og musikk, eller laste opp bilder fra mobilen. 

Sikkerhetsfunksjonaliteten fra Trend er også god, og kan stoppe en rekke trusler før de kommer inn i nettet ditt. 

Ytelse på trådløsnett og nettverkslagring 

Vi målte ytelsen på fem forskjellige steder i og utenfor huset, og i samme rom oppnådde vi hastigheter på inntil 484Mpbs - over 60MB i sekundet. 
Det er det raskeste vi har målt noen gang, og en god del raskere enn de andre to i testen. 
Hastigheten holdt seg også godt de andre stedene, kun på terassen var hastigheten litt bak den beste: 

Vi målte også hastigheten fra en benk rundt 75 meter fra huset, på det beste var den på rundt 1-2 Mbps, men oppkoblingen var svært ustabil - akkurat som for de to andre ruterne. 

Med iPhone 6 Plus kunne vi utnytte internetthastigheten til fulle i og rett utenfor huset, men vi fikk ikke kontakt med ruteren fra benken 75 meter unna: 

Å bruke ruterens USB-porter til nettverkslagring er en genial måte å dele filer i hjemmenettet. 
Det er også ypperlig å bruke slik lagringsplass til å sikkerhetskopiere data som du vil ta vare på. 
Denne støtter også Apples backupløsning Time Machine. 

Dette er spesielt interessant på nye rutere, som ofte har kraftige prosessorer og kan dermed by på god lese/skriveyelse. 

Asus RT-AC3200 viste seg å være tregest av de tre ruterne på denne testen, men over 30MB i sekundet er for eksempel mer enn nok til å streame flere HD-videoer samtidig: 

Konklusjon 

Denne ruteren er svært enkel å sette opp og bruke, den er funksjonsrik og byr på trådløsytelse som ligger helt i toppen i nær sagt alle situasjoner. 

Det vi ikke liker er USB-porten i fronten, samt at ytelsen på nettverkslagring via USB kunne vært høyere. 

Asus RT-AC3200 
