Blod på dansegulvet
Det skal godt gjøres å høre at «Love Is Free» er gitt ut i kjølvannet av en tragedie. 
Førsteinntrykket er tvert i mot at dette fem spor lange mini-albumet må være Robyns mest bekymringsløse utgivelse til dato. 
Det er som om den svenske popdivaen og hennes faste samarbeidspartner Markus Jägerstedt har bestemt seg for å hedre La Bagatelle Magiques tredjemann — produsentveteranen Christian Falk, som døde av kreft før innspillingene var ferdigstilt - med en real feiring: 
«Vi tar sorgen ut på dansegulvet,» liksom. 
Både «Lose Control», «Got to Work It Out» og «Set Me Free» er i hvert fall selvsikre, superfengende «anthems» av den typen Madonna ikke lenger synes i stand til å lage. 
Og Arthur Russell-coveren «Tell You (Today)», med sin slangeaktige disco-beat og sine ertende blåsere, høres ut til å være skrudd sammen på rent overskudd. 
Bare tittelkuttet er diskutabelt. 
Det må være lov å synes at det blir for lite Robyn - hun bidrar kun med tvilsom rapping - og for mange klamme 90-tallsvibber. 

Fire innertiere av fem mulige er likevel ikke galt. 
Og tar man med i betraktningen hvor vanskelig innspillingsprosessen må ha vært, blir «Love Is Free» for en livsbejaende liten triumf å regne. 
