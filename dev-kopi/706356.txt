Flotte harmonier og klassisk sørstatslyd
De er gått fra seks til fire, men synger fortsatt flott. 

The Black Lillies: 
"Stranger to me" (Thirty Tigers/Border) 

The Black Lillies har noen sanger jeg godt kan hoppe over, men de avdekker også åren av gull kalt klassisk americana. 

Knoxville-bandet åpner sitt femte album med et orgel, og allerede der er de på plussiden. 
Resten av "Ten years" er en streit countryrocker, og "Midnight stranger" har fine harmonier. 

Halvtunge "Weighting" følger, og hvor var skipknappen? 
Harmoniene i balladen "Out of blue" veier opp, og "Don't be afraid" er grei nok. 

"No other way" kan godt hoppes over for å komme fram til "Joy and misery" og akustiske "Earthquake" med et ekko av The Band. 
Skipper du "Ice museum", finner du mer av samme slag på "River rolls". 
De besitter den southern sound de synger om. 

"Third place" har en fin oppbygning, og "Snakes and telephones" minner i tilstrekkelig mange sekunder om Peter Sarstedts snart 50 år gamle "Where do you go to my lovely?". 

De avslutter vakkert med akustiske "Someday sometime". 

Beste spor: 
"Out of the blue", "Joy and misery", "Earthquake", "River rolls". 
