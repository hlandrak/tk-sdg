Drømmedebut
AURORA leverer et vellykket musikalsk manifest på første forsøk. 

Det kan være lett å glemme at "All My Demons Greeting Me As A Friend" er en debutplate. 
Det har gått to år siden AURORA spilte på by: 
Larm for første gang, drøye tre år siden den første låta dukket opp på Urørt, og den purunge osingen har vært hjertelig til stede i den norske popfaunaen siden da. 
Det er forresten en annen ting som er lett å glemme – at AURORA faktisk fortsatt er tenåring. 

Etter første gjennomlytting fremstår plata som en forståelig og god forklaring på hvem artisten AURORA er, og hva hun vil. 
Inntrykket forsterkes etter flere runder i spilleren. 
AURORA låner litt fra verktøykassene til Florence + the Machine, Highasakite, Emilie Nicolas og flere andre, men resultatet fremstår ikke som en kopi av noen av de nevnte. 
Ikke av noen andre heller, for den saks skyld. 
Det er sjeldent, og gledelig, at en artist klarer å fremstå så tydelig på sin første fullengder. 

Låtutvalget er en blanding av gammelt og nytt. 
Fem av tolv låter er allerede utgitt, men de finner sin naturlige plass blant katalogens nyere tilskudd. 
Lydbildet balanserer hele veien elegant mellom organisk og elektronisk, og AURORAs stemme limer det hele sammen. 
Den er kraftfull og sårbar på samme tid, og uttrykket styrkes av luftige, forseggjorte vokalharmonier, noen ganger på grensen til det sakrale. 

"All My Demons Greeting Me As A Friend" krever litt tid og plass, på godt og vondt. 
Det er mye å forholde seg til, og mye å prosessere. 
Plata er detaljrik og full av fiffige grep, og fortjener din udelte oppmerksomhet. 
Det gjør den forhåpentligvis slitesterk, men gjør den også til en stor munnfull. 

Mange har ventet lenge på denne plata, men AURORA har tatt seg god tid. 
Og godt er det. 
Dette er mye mer enn en spastisk utgivelse uten annen motivasjon enn å smi mens jernet er varmt. 
Det er heller ingen identitetsløs samling potensielle radiohits. 
Det er en gjennomarbeidet plate, og en smak av det som forhåpentligvis (for alle involverte) blir en lang og produktiv musikalsk karriere. 

Se AURORA fremføre "Conqueror" på Astrup Fearnley her: 
