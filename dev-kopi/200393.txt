Dell UP2715K- PC-skjerm med fantasioppløsning 

Ute etter en ordentlig proffskjerm med 5K-oppløsning? 
Da bør du lese videre ... 

Høy skjermoppløsning og stor skjermflate er i mange sammenhenger en nødvendighet, spesielt hvis du jobber med konstruksjon, videoproduksjon, magasinarbeid og andre krevende jobber. 

For ikke lenge siden testet vi en 32-tommer med 4K-oppløsning (fire ganger høyere enn full HD), og denne gangen har vi gått enda noen hakk opp på oppløsningsstigen. 

Ekstremt skarpt 

Dell U2715K er nemlig en av ganske få 5K-skjermer på markedet. 
Det betyr en oppløsning på 5.120 x 2.880 piksler, med 60Hz oppfriskningshastighet og responstid på 8ms (grått til grått). 

Skjermoverflaten består altså av hele 14.745.600 piksler, der en full HD-skjerm kun har 1/7 av dette, nærmere bestemt 2.073.600 piksler. 
Når skjermen i tillegg ikke måler mer enn 27 tommer, betyr det at bildet blir ekstremt skarpt. 

Dessverre er ekstremt skarpt i Windows-verdenen også forbundet med ekstremt smått. 
Skal du kunne jobbe effektivt med denne skjermen, kommer du ikke unna å måtte skalere opp tekst og grafikk i skjerminnstillingene. 
Her ser du for eksempel hvordan Dinside-forsiden fortoner seg i 5K-oppløsning: 

Måtte doble størrelsen 

Med vårt helt normale syn ble det først behagelig når vi skalerte alt opp til 200 prosent, og helt problemfritt er ikke denne skaleringen. 

En rekke Windows-programmer er ikke laget for å håndtere slike inngrep, og vi trenger ikke å gå lenger enn til Windows' egen Media Player. 
I avspillingsmodus blir kontrollene særdeles små på denne skjermen, uansett skalering. 
Det samme gjelder eldre utgaver av Photoshop og en rekke andre programmer. 

Er PC-en din god nok? 

Det er også viktig å understreke at det kreves mer enn en PC med HDMI-utgang for å drive denne skjermen. 

Den krever faktisk et kraftig grafikkort med to DisplayPort-utganger, hvorav minst én må støtte versjon 1.2 av standarden. 
Begge kabler må i tillegg være tilkoblet samtidig for å sikre tilstrekkelig båndbredde. 

I denne artikkelen gir vi deg en innføring i hva du trenger for å drive svært høyoppløste skjermer. 

Samtidig må PC-en kunne henge med i svingene, vi testet med en stasjonær Dell Precision 5810 med Intel Xeon-prosessor, med prislapp på rundt 20.000 kroner. 

Du kan riktignok koble til kilder som kun støtter full HD eller 4K, men da er selvfølgelig hovedpoenget ved å kjøpe en så dyr skjerm borte. 

I tillegg til de to DisplayPort-inngangene har skjermen også en miniDisplayPort-inngang. 
Du trenger altså en overgang dersom enheten du vil koble til kun har HDMI-utgang. 

En USB 3.0-hub er også på plass, med fem porter. 
Fire av dem sitter horisontalt og én vertikalt, alle dessverre på baksiden av skjermen. 
Vi skulle likt å ha én eller flere på siden. 
Der sitter det kun en SD-minnekortleser. 

Mer eksotisk er det at skjermen har innebygde 16W høyttalere fra Harman/Kardon. 
Lyden er faktisk ikke så aller verst, de spiller høyt, med snev av bass, og totalt sett er lydbildet langt bedre enn på de fleste alt-i-ett-maskinene vi har testet de siste årene. 

Ergonomisk er skjermen svært god, og med enkle håndgrep kan du justere den i høyden, vippe den forover og bakover, og du kan også snu den helt på høykant. 
Sistnevnte kan være aktuelt for eksempel dersom du jobber med sidelayout eller annet vertikalt arbeid. 

Betjeningsknappene sitter bak fronten til høyre, og i likhet med Asus PA328Q er ingen av de fire knappene merket. 
Det er ikke optimalt, men betjeningen er likevel hakket enklere enn på den nevnte skjermen fra Asus. 

Supert bilde, men det koster 

Har du utstyr som passer, kan du se fram til et skjermbilde som overgår det meste vi har sett tidligere. 
Den blanke overflaten sikrer svært god kontrast, og takket være antirefleksbelegget blir ikke gjenskinn noe nevneverdig problem. 

IPS-panelet fra LG Display sørger for inntil 178 graders betraktningsvinkel. 
Dette, kombinert med full dekning av sRGB fargeområdet og 99 prosent av Adobe RGB, gjør dette til en perfekt skjerm for arbeid der korrekte farger er avgjørende for resultatet. 

Det store ankepunktet er imidlertid prisen. 
I billigste nettbutikk koster den i skrivende stund over 17.000 kroner, noe som etter vår mening er alt for dyrt. 

Prisen har riktnok ligget langt lavere tidligere i år, så noe av forklaringen ligger i dårlig kronekurs om dagen. 

Samtidig er det sannsynlig at det er samme panel i denne skjermen som i den nye 27-tommer iMac fra Apple, som er en komplett og toppspekket alt-i-ett-maskin med en prislapp som ligger «bare» på rundt 3.000 kroner ekstra. 

Konklusjon 

Rent visuelt og ytelsesmessig er dette en glimrende skjerm til krevende jobber. 
Den er dessuten svært enkel å justere, takket være en stødig og fleksibel fot. 

Betjeningen kunne med fordel vært litt enklere, og USB-portene kunne vært lettere tilgjengelig. 
Dette er imidlertid ikke noe store problemer. 
De dukker først og fremst opp når du ser hva som kreves for å drive den, samt når du ser prislappen. 

Hvis dette er underordnet, skal du definitivt lete lenge for å finne en skjerm med bedre bilde. 

Dell UltraSharp UP2715K 
