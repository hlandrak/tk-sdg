Fint, men kjedelig
Vi har allerede blitt vant med at julebrusen dukker opp i matvarebutikkene i midten av oktober, men nå følger musikkbransjen etter. 
Katie Melua kaller sin nye utgivelse et vinteralbum, men likevel blir vi møtt med juleklassikere som «O Holy Night» over to måneder før selve storkvelden er hos oss. 

Denne gangen dykket Melua ned i sine georgiske røtters musikkultur og fant Gori Women´s Choir. 
Kvinnekoret tok henne med storm og hun bestemte seg for å invitere dem med på sin nye utgivelse. 

De vakre stemmene til kvinne-koret kommer godt til rette under åpningslåten «The Little Swallow», bedre kjent som «Carol of The Bells». 
Deretter kommer Joni Mitchell sin klassiker «River» med enkel gitar som akkompagnement. 
Plata ble spilt inn i Georgia og er svært minimalistisk. 
Den eneste låten vi får mer enn kun gitar og stemmer er under Meluas egen låt «A Time to Buy» som er gjennomsyret av hennes karakteristiske sound. 
Dette albumet er nok myntet på rolige, kalde vinterkvelder ved peisen og en kopp varm sjokolade i hendene hvor man skal dysses inn i en slags god stemning. 
Det er pent og fint gjort, men på grunn av få variasjoner og lite spennende arrangement er dette en ganske kjedelig lytteopplevelse. 
