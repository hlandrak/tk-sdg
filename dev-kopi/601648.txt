En for bilradioen
Hva Kings of Leon har holdt på med de siste årene? 
Åh, de vanlige rockstjernegreiene: krangling, sammenbrudd og rehab. 
Men det er lenge siden de hadde en ordentlig hit og ingen brydde seg om forrigealbumet "Mechanical Bull" (2013). 
Tiden er med andre ord inne for å skjerpe seg, vise styrke, vinne tilbake tapt terreng. 

Om "Walls" kan få fart på sakene igjen? 
Tja, det kommer nok an på hvem du spør. 

De som ble fans etter "Sex on Fire" og "Use Somebody", vil finne en håndfull ålreite nye variasjoner over favorittlåtene sine. 
De som måtte foretrekke det tidlige KoLs rufsete garasjerock, vil derimot ikke bli overbevist av dette gjennompolerte studioproduktet. 
Og vi som alltid har vært lunkne, vil forbli akkurat like lunkne. 

Antakelig blir det opp til radioen å avgjøre hvilken status Kings of Leon skal ha i fremtiden. 
Over halvparten av disse låtene – "Waste a Moment", "Around the World" og "Find Me" med drivende, allsangvennlige flere – er åpenbart konstruerte for å låte fett i bil. 
Resten er ballader og softrock skreddersydd for Radio Norge. 
Og alt sammen må sies å fungere slik det er ment. 
Ingenting på "Walls" kommer likevel til å endre noens oppfatning av verken KoL eller livet forøvrig. 
