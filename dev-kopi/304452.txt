Anmeldelse:Stiller det store spørsmålet: 
«Hvordan kan vi for helvete klare å leve sammen?» 

Vidar Vang synger om hverdagens små kriger. 

ALBUM: 
Etter seks album på engelsk, albumdebuterer Vidar Vang på morsmålet. 
Det føles naturlig, også fordi han aldri har klart å løfte karrieren det siste trinnet til elitesjiktet. 

Å leve sammen Ikke en gang den neddempede albumperla «Sidewalk Silhouettes» (sekser i Dagbladet i 2012) gjorde vei i vellinga. 
Det er dessverre sjelden en sammenheng mellom knallkritikk og salg. 
Så hvorfor ikke prøve seg på det språket du kjenner best? 

Flere burde gjøre det, det er bare å innse at det store internasjonale gjennombruddet neppe kommer. 

Å leve sammen Tematikken på plata er det nære: 
Å leve sammen som kjærester og ektefeller, som fedre og mødre, som sønner og døtre, som venner. 
Vang siterer forfatteren Kjell Askildsen i presseskrivet: 
«Hvordan kan vi for helvete klare å leve sammen?». 

Her er elegante strofer som «Vi fann kvarandre før vi fann oss sjøl», men det er snodig å bruke samme tekstlinje i to låter («Ett forsøk» og «Ennu langt igjen»). 
Her er også mer trivielle tekstlinjer som flyter raskere forbi, uten å sette nevneverdige spor. 

Igjen er tekstene skrevet i samarbeid med Gaute Fredriksen. 

Råere Musikalsk er «Vårres egen lille krig» råere enn sist, fra den intense åpningen «Ingenmannsland», via den elektronikainspirerte singelen «Ett forsøk» og til den industrielle rocken på «Vind gjennom trærn». 

Først- og sistnevnte er sammen med «Seksogtredve år» også blant albumets høydepunkter. 

Her forløses alle gode anslag, mens enkelte andre låter blir noe mer famlende. 

Tenker nytt Produsentene Cato «Salsa» Thomassen og Vang, som også spiller alle instrumentene på albumet, har dermed tatt lydeksperimentene på «Sidewalk Silhouettes» mange skritt videre - på godt og vondt. 
Det er gått på bekostning av varmen og sårheten fra forløperen, og det er ikke sikkert han burde gått så langt i elektronika-retning. 

Det er til sjuende og sist et spørsmål om å like eller ikke like. 

Det er også et tankekors at avsluttende «Uten dæ», som er nærmere det gamle - og reinere - viseuttrykket, også er et høydepunkt. 

Men han skal ha for viljen til å utforske nytt musikalsk terreng. 

Albumet er i salg fra 21. august. 
