StarCraft 2: Heart of the Swarm
Det beste strategispillet akkurat nå. 

Blizzard fortsetter å slå på stortrommene i utvidelsespakken Heart of the Swarm. 
Snart tre år etter første del av den planlagte StarCraft 2-trilogien om kampene mellom menneskene (Terran, journ.anm.), de insektlignende Zerg-vesenene og den høyteknologiske Protoss-rasen, fortsetter Heart of the Swarm science fiction-sagaen. 

Overdådige og imponerende mellomsekvenser forteller en episk historie om krig og kjærlighet, og om menneskemutanter med et seriøst sinnemestringsproblem. 

Den tidligere lederen for Zerg-styrkene, Kerrigan, ble assimilert av Zerg-rasen, men har blitt kurert av Terrans vitenskapsmenn og er igjen et menneske. 
Men da hun får høre av Mengsk undersåtter at Jim Raynor – hennes livs kjærlighet – har mistet livet, sverger hun hevn. 

StarCraft 2: Heart of the Swarm har en historie som ikke passer spillets sjanger, men tilfører nye enheter og en spennende dynamikk til en av verdens mest populære esportspill. 
Med en balansert flerspiller del hvor kamper mellom spillere er i fokus løfter denne utvidelsespakken sanntidsstrategispillet StarCraft 2 til toppen igjen. 

Feil rammeverk for storslagne historier 

Få store spillutviklere jobber med strategispill for tiden, i hvert fall innen for de klassisk rammene som ble populære på 90-tallet. 
Blizzard var da en drivende kraft og er det fortsatt i 2013, men lener seg sterkt på å fortelle en eksplisitt og ferdig konstruert historie. 

Flere mindre utviklere av strategispill forsøker å fortelle en implisitt historie, hvor dine valg former figurene du møter og historiens gang – Paradox 
Interactive har for eksempel spesialisert seg på nisjespill basert på virkelige kriger. 
Disse hendelsene er likevel bare et utgangspunkt, et bakteppe, for spillopplevelsen. 
I Heart of the Swarm må du bare lunte med på Blizzards noter og se på omfattende mellomsekvenser før du får spille selv. 
Ambisjonsnivået på historiene Blizzard skaper roper etter et eventyr- eller rollespill, de er overdådige og noen ganger litt cheesy. 

Men la oss være ærlige, det er ikke historien som driver publikum til å spille StarCraft 2 år etter år. 

Kamper mellom spillere i StarCraft 2 har i løpet av de siste årene vokst til å bli en av de mest populære konkurransespillene, hvor spillere fra hele verden konkurrerer på et imponerende toppnivå. 

Nye enheter og egenskaper hos de tre forskjellige rasene kaster om på den dynamikken og de mange strategiene som har etablert seg siden 2010 – det vil endre måten StarCraft 2 spilles på. 

Menneskerasen Terran har fått en teknologisk oppgradering med enheter som Battle Hellion og Widow Mines, som gir betydelig styrke «mid-game» (etter de innledende fasene av en kamp). 

Spesielt minene fører med seg store endringer siden en Terran-spiller nå kan sikre store deler av et kart og tvinge Zerg-spillere til å konfrontere de fryktede stridsvognene. 
Prisen er likevel så høy at en seriøs vekting mellom økonomi og sikkerhet må tas i hver kamp. 

Den insektlignende Zerg-rasen har fått tilgang til Swarm Host og Viper. 
Den førstnevnte fungerer som et tilsvar til menneskenes stridsvogner og vil være en viktig enhet i trange og pressede situasjoner. 
Viper utvider repertoaret av luftenheter og fungerer meget godt til raske angrep mot fiendens droner. 

Protoss, en teknologisk basert rase med romvesener, har i tillegg til Oracle og Tempest fått en viktig oppgradering til moderskipenheten Mothership. 
Tempest, som kan sammenlignes med den kjente lufthangarskipet Carrier, er ikke like sterk som originalen, men byr på en viktig utvidelse av luftkampenheter. 
Oracle er i likhet med Viper designet for å forstyrre innsamlingen av ressurser. 

Velpolert og underholdende 

En ting har Blizzard åpenbart hentet fra sin andre sanntidsstrategisuksess. 
Kerrigan, som tross alt er denne utvidelsespakkens hovedfigur, kan gå opp i nivåer og tilegne seg nye egenskaper. 
Lik heltene som var en sentral del av Warcraft 3. 
I Heart of the Swarm er ikke dette helt gjennomført, men om flere figurer og helter blir en del av den siste utvidelsespakken i trilogien, Legacy of the Void, vil Blizzard igjen kaste om på måten vi spiller StarCraft 2. 

Heart of the Swarm er en velpolert og underholdende spillopplevelse, med en fortelling som roper etter å få brette seg ut i en annen sjanger. 
Blizzard bør børste støvet av utviklingen av StarCraft: 
Ghost, et snikespill som er blitt utsatt på ubestemt tid. 
Inntil videre kan vi slå oss til ro med at det beste sanntidsstrategispillet er blitt enda litt bedre. 

Under kan du se en hel kommentert kamp mellom Terran- og Zerg-rasen. 
