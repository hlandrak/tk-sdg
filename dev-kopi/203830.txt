Fortsatt et knallkjøp blant billigmobilene
Mye mobil for snaue 3.000 kroner. 

Motorolas G-serie har lenge vært en favoritt i det rimeligere segmentet. 
For to år siden gikk Moto G4 Plus seirende ut av vår trippeltest av rimelige telefoner, i fjor fikk oppfølgeren, G5 Plus, solide skussmål og nå har turen kommet til årets modell - Moto G6 Plus. 

Telefonen koster rett oppunder 3.000 kroner i butikkene, som altså er under halvparten av det de gjeveste toppmodellene koster. 
Til prisen får du en telefon med ganske tynne skjermkanter, pent design med farget glass på baksiden, dobbelt kamera med god lysstyrke, 64 GB lagringsplass og støtte for hurtiglading (hurtiglader følger med i esken). 

Ny design - med glass 

Vi skal ikke påstå at det er en ubetinget fordel med glass på baksiden av telefonen, for selv om det er trenden blant de dyrere telefonene, betyr det også at det ikke bare er skjermen som kan knuses. 

Men det gir definitivt et litt mer eksklusivt preg, og det er ikke mange telefoner i denne prisklassen som kan skilte med glass på baksiden. 
Forrige G-modell fra Motorola hadde en bakside av metall, mens G4-utgaven hadde plast. 

Vår testmodell har fargen «deep indigo» – den er ikke veldig langt unna sort, men har altså da en dyp blålilla farge vi synes kler den godt. 
Baksiden er også avrundet på begge sider som gjør at den ligger godt i hånda, på tross av at det er en relativt stor telefon med sine 5,9 tommer over skjermdiagonalen. 

Men glass til tross 
- Moto G6 Plus har ikke støtte for trådløs lading, som pleier å være argumentet for å ha glass bak (fungerer ikke gjennom metall). 

God nok maskinvare for de fleste 

En annen ting man gjerne betaler ekstra for på en toppmodell, er at man får maskinvare fra øverste hylle. 
Det gjør man ikke med G6 Plus, som stiller med en Snapdragon 630-prosessor. 

Dette er en av fjorårets mellomklasseprosessorer fra Qualcomm, men noe svakere enn Snapdragon 660-modellen som sitter i Nokia 7 Plus (blant annet med noe tregere minne). 

I daglig bruk vil du neppe merke noen stor forskjell fra en telefon som er dobbelt så dyr. 
Motorola gjør svært få endringer på Googles originale Android-opplevelse, og samler sine tillegg (stort sett kjekke snarveier og den slags) i en egen Moto-app. 
Det gjør at det ikke er så mye ekstra dilldall som hos mange andre. 

Telefonen oppleves smidig til normalt bruk - men det er klart; er du blant dem som bruker telefonen til spill og den slags, merker du at maskinvaren er svakere. 
Vi testet PUBG Mobile, og der ble vi hensatt med de laveste grafikkinnstillingene, selv om spillet da fløt greit nok. 

Positivt er det at i hvert fall at telefoner i denne prisklassen begynner å få godt med lagringsplass. 
Moto G6 Plus stiller med 64 GB lagringsminne, og har i tillegg støtte for utvidelse via minnekort. 

Lyssterkt kamera 

Som på fjorårsmodellen stiller Motorola med et dobbelt kamera på baksiden, der hovedkameraet har 12 megapikslers oppløsning og lysstyrke på meget gode f/1,7. 

Ekstrakameraet (5Mp, f/2,2) har samme brennvidde, og fungerer kun som en støttespiller for å beregne dybden i bildet; altså typisk til portrettfunksjonen, der bakgrunnen gjøres kunstig uskarp ved hjelp av den kalkulerte dybdemodellen. 

Her synes vi G6 leverer bedre enn tidligere Motorola-modeller, selv om det fortsatt er litt opp til de aller beste. 

Når bildet er tatt, kan du også justere dybdeeffekten, eller gjøre bakgrunnen sort/hvit. 

En liten detalj er for øvrig at også frontkameraet har en LED-blits – det er det faktisk ganske sjelden vi finner også i dyrere telefoner. 

Motorola gir oss jevnt over korrekte farger om enn noe mettet, og stort sett fornuftige eksponeringer. 
I motlyssituasjoner har kameraet en tendens til å undereksponere bildene, selv med automatisk HDR aktivert. 

En fiffig funksjon er også muligheten til å bevare én farge i bildene du tar. 
Du velger modusen i kameraappen, trykker på fargen i bildet som skal beholdes, og så kan du få bilder som dette: 

Sammenlignet med de beste får vi ikke like gode detaljer fra Motorola-kameraet, støyprosesseringen i svakt lys er dårligere, og på flere av bildene får vi lysavfall – men prisen tatt i betraktning får du absolutt et godt kamera på denne telefonen. 

På videofronten blir vi ikke like imponerte, spesielt med tanke på lyden, som er boksete og av svak kvalitet. 

Som vanlig har vi laget et album i Google Foto med en håndfull eksempelbilder, samt en video, for deg som vil inspisere nærmere. 

Med lydutgang 

Mens den ene produsenten etter den andre dropper lydutgangen i sine toppmodeller om dagen, er det gledelig å se at den fortsatt lever i beste velgående på Moto G6 Plus. 

Har du noen gode hodetelefoner eller en bilstereo uten Bluetooth leverer denne telefonen meget godt fra 3,5 mm-porten, med meget godt volum. 
Den innebygde høyttaleren låter også helt ålreit til mobiltelefon å være og byr også på høyt volum, om en noe skjærende lyd. 

Verdt å merke seg er at Motorola ikke legger ved noen ørepropper i esken, men det har nok de fleste fra før. 
Sånn sett er det kanskje mer fornuftig at du får med et gjennomsiktig gummideksel til å beskytte telefonen med. 

Telefonen lades opp med USB-C i bunnen, og med i esken får du en hurtiglader på 15 watt. 
Fra helt tomt batteri nådde vi 58 prosent på 35 minutter, og i løpet av en time hadde vi ladet den opp til 85 prosent. 

Batterikapasiteten er for øvrig 3200 mAh, og med en ganske energieffektiv prosessor og få ekstra tilpasninger av Android, bør de fleste ha null problem med å få telefonen til å vare dagen ut og vel så det. 

Skjermen måler 5,9 tommer over diagonalen - i 18:9-format, og oppløsningen er 2160x1080; mer enn skarpt nok. 
Den er av LCD-typen og har derfor ikke det dype sortnivået og sterke fargene vi kjenner fra AMOLED-skjermer på dyrere modeller, men lysstyrken er meget god. 

I menyen kan du også justere hvitbalanse og fargemetning. 

Motorola-telefonen bærer ingen IP-sertifisering for vanntetthet, men er ifølge produsenten beskyttet mot regn og vannsprut. 

Navigering med én knapp 

Moto G6 Plus har en relativt smal fingeravtrykkssensor i bunnen (mon tro om den hadde vært større hvis ikke logoen måtte være der?). 
Den oppleves som presis, men ikke like raskt som de beste om dagen, der vi noen ganger slipper fingeren litt for raskt til at telefonen blir låst opp. 

Om du vil kan du bruke denne til all navigering. 
Da sveiper du fra høyre mot venstre for å gå tilbake, motsatt vei for å bytte app og holder den lenge inne for å slå av telefonen, eller enda lenger for å starte Google-assistenten. 

Går du for denne løsningen, kan du dra nytte av alt skjermarealet, men vær oppmerksom på at ikke alle apper skjønner tegninga og leverer et sort felt der navigasjonsknappene ellers skulle ha vært. 

For vår det blir det imidlertid ikke presist nok (spesielt ender vi ofte opp på hjemskjermen når vi ville gå tilbake eller bytte app), så vi ender opp med å ha navigasjonsknappene på skjermen. 
Vi skulle ønske oss at fingeravtrykksleseren fortsatt da fungerte som en hjemknapp, men det gjør den ikke. 
Men den slukker skjermen om man holder den inne. 

Konklusjon 

For under halve prisen av en toppmodell får du en pen telefon med rene linjer, en god og lyssterk skjerm, et relativt godt kamera og godt nok ytelse - i hvert fall til dagligdagse oppgaver. 

Lagringsplassen på 64 GB er det heller ingenting å si på, og både minnekortstøtte og 3,5mm-utgang er også på plass, noe man finner i stadig færre toppmodeller. 

Om du har begrenset budsjett, er Motorola G6 Plus et meget godt kjøp til snaue 3.000 kroner. 

Vi har testet flere modeller i det siste som koster godt under toppmodellene. 
De finner du på testsiden vår. 
