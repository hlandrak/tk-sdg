Bokanmeldelse:Karin Fossum: 
«Hviskeren» 

Et år etter at Karin Fossum fikk Rivertonprisen innleder hun den norske krimhøsten med en av sine beste krimbøker. 

«Hviskeren» er bedre enn Rivertonvinneren «Helvetesilden», og inneholder alt det som gjør Fossum til en av Norges fremste krimforfattere: 
Dyp psykologisk innsikt og grundige personportretter. 
Et levende og treffende språk. 
Krypende, nifs uhygge og troverdig galskap midt i en vanlig hverdag. 

Ragna Riegel er et menneske som sjelden blir sett. 
En unnselig kvinne som verken provoserer eller begeistrer, og som mangler en sterk stemme for å markere seg etter at en legetabbe ødela stemmebåndene hennes. 
Ragnas liv dreier seg om barndomshjemmet på Kirkelina og jobben på Europris. 
Hun setter pris på de daglige bussturene på det tredje setet bak sjåføren, og på handleturene hos den lokale kjøpmannen Irfan. 
Men aller mest pris setter Ragna på de vakre julekortene som sønnen sender henne fra Berlin hvert år. 
Den eneste forbindelsen hun har til ham. 

OM BOKEN: 

Prisbelønt: 
Rivertonprisen til Karin Fossum 

Livet er stille, kontrollert og rutinepreget, helt til den dagen Ragna finner et trusselbrev i postkassen hvor det står at hun skal dø. 
Ettersom høsten skrider frem, og brevene blir flere, slår også Ragnas vante mønstre sprekker. 
Det faste buss-setet er ikke alltid ledig lenger og Irfan legger ned butikken. 
Og når dagene blir mørkere og lengre, siger også mørket inn i Ragnas tilværelse. 

Da leseren først møter Ragna skal hun avhøres av Fossums krimhelt Konrad Sejer. 
Sejer er bare delvis til stede i denne boken, det er Ragna som har hovedrollen, men i de scenene han er på plass understrekes hans gode og sterke karakter gjennom rørende og intelligente detaljer. 

Leseren får ikke umiddelbart vite hva Ragna skal ha gjort, men vi forstår at det er noe fryktelig. 
Og nettopp her ligger en av bokens mange styrker. 
Det unevnelige ligger og dirrer i teksten, og skaper nerve og spenning, mens historien bygger seg opp mot den sjokkerende avsløringen. 

«Hviskeren» er grip lit, en betegnelse som viser til gripende psykologiske thrillere ala «Piken på toget» og «Flink pike», og i likhet med de forannevnte bøkene har den også en upålitelig forteller og flere vendepunkter - som bokens slutt som tar et skikkelig nakkegrep på leseren. 

OM FORFATTEREN: 

Gjennom hele sitt krimforfatterskap har Fossum brukt pennen som en lyskilde inn i de mørkeste sinn, og hun har bidratt med forståelse rundt forbrytelsens natur. 
Familieforhold, ensomhet og sårbarhet er tilbakevendende temaer i hennes bøker, men aller sterkest står lengselen etter å bli sett og elsket. 
Ragna Riegel har mye til felles med Irma Funder fra «Djevelen holder lyset», og leseren føler Ragnas frykt og terror på kroppen. 

Fossum leder oss inn i et mørke som sitter igjen lenge etter at siste side er lest, og hun viser at sannheten ikke alltid er den mest åpenbare. 
Det handler om å åpne øynene og forsøke å se dit vi vanligvis ikke retter blikket, slik Fossum gjør det på eminent vis i denne knallgode og ubehagelige krimromanen. 

ELIN BREND BJØRHEI 
