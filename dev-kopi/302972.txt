Musikkanmeldelse:KLISH - «Røyk og speil» 

Karrierebeste fra Tromsøs annerledestenkende rapmajestet. 

ALBUM: 
Nord-Norge har lenge vært synonymt med kvalitetsrap, og helt i toppskiktet av landsdelens beste utøver har vi i flere år funnet den osloemigrerte tromsøværingen KLISH. 

Når han tre år etter debutalbumet «Bestandig» returnerer med fullengder nummer to, er det med et basstungt bakteppe signert noen av landets mest sagnomsuste produsenter (Tommy Tee, Poppa Lars og Tom12"). 
Hovedbidragsyteren er dog nok en gang hans trofaste høyre hånd Sorte Beats, som gir KLISH et bunnsolid fundament i sin kamp mot samfunnets illusjoner, statussymboler og verdiløse trutmunner. 

«Gjør opprør, fuck shit opp, skulk jobben, knus alt!» oppfordres det i de første sekundene av «Røyk og speil», et budskap som tre spor senere følges opp på gjestebesøket fra de sinna hardcore-gutta i The Ronkes. 

Derfra ligger godbitene tett, med skivas Frode Larsen (The Band Called Oh)-assisterte tittelspor, januarsingelen «Aldri Aldri», «Å og A», og Tommy Tee-fabelaktige «Tøyen om natta» (med «En av fem»-sample!) som flotte høydepunkter. 

Sistnevnte hiphop-legende står også for beaten når Joddski leverer tilbake tjenesten fra «Djevelen» på glimrende «Korthus», mens gamlekompisene Jaa9 & OnklP går hardt over Sortes mektige «Lygekors i hjernen»-horn. 

Soleklar karrierebeste fra en rapper som nå mer enn noensinne fortjener mainstreamens oppmerksomhet. 
