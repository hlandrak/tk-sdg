Vi har testet den norske solgrillen
Utemat uten kull eller strøm. 

De som har vært innom en Jernia-butikk de siste ukene har kanskje lagt merke til et digert parabol-lignende monster med vinger. 

Det er den norske solgrillen, som vi tidligere har skrevet om. 

Ideen virker både god og ikke minst miljøvennlig. 
Du trenger verken kull, tennvæske eller strøm for å få den til å fungere. 
Det blir ingen røyk eller lukt utover den som naturlig kommer fra maten. 

Unge entusiaster 

Prosjektet ble startet av et knippe studenter ved NTNU i Trondheim., og nå har de altså utviklet grillen til å bli en forretningsidé med kapital både fra norske myndigheter og et selskap i USA. 

Foreløpig har det ikke blitt så mye penger av det, og gründerne i slutten av 20-åra må spe på litt med ekstrajobbing for å kunne betale ned studielån. 

Så langt har det blitt solgt 46 stykker, 38 av dem i Norge. 
Interessen skal være særlig stor fra Tesla-eiere og hytteeiere uten strøm. 

Men godord og entusiasme er ikke nok. 
Det avgjørende er jo hvordan grillen fungerer i praksis. 

Akkurat dette ville vi finne ut, så vi bestilte en. 

Endelig en smak av sommer 

Fine sommermorgener har så langt i år vært en sjeldenhet i Oslo, der Dinside holder til. 
Men fredag i forrige uke var en slik dag, og da kom solgrillen på døra vår. 

Etter litt kyndig hjelp med å montere den, sto den klar ute på gårdsplassen. 
Sola stekte, og alt så bra ut. 

Rask varme 

Vi merket raskt at det var sterke krefter vi hadde å gjøre med her. 
En hånd ble trukket raskt tilbake etter å ha følt seg fram rundt varmepunktet. 
Og da vi viftet med et eksemplar av VG foran det svarte speilet som brukes til å peile inn varmepunktet mot stekepannen tok avisa raskt fyr. 

Vi skjønte at vi måtte ta forholdsregler mot klåfingre, og hengte straks opp en lapp der det sto: "Blir veldig varm. 
Ikke rør!" 

Det er imidlertid bare det lille punktet i midten som blir varmt. 
Selve solpanelet og stativet det står på holder seg kjølig. 
Det er dermed ikke noe problem å flytte på solgrillen selv om den er i bruk. 

Mer kjempe-primus enn grill 

Utrykket «grill» er primært valgt fordi det handler om utendørs mat. 
Men vi fant fort ut at «solprimus» kanskje ville vært mer passende. 

For med solgrillen trenger du en panne eller en kasserolle for å steike maten. 
Det er ingenting du kan legge maten direkte på. 
Det må også en klatt smør eller olje til for å få fres på sakene. 

Det smaker da heller ikke grillmat, men nøyaktig likt den maten du ellers ville lagd på komfyren hjemme. 

Vi prøvde oss først med et par bratwurst i en ny stekepanne i aluminium fra Høyang Polaris. 
Denne valgte vi fordi den var svart på undersiden, noe som gjør at den ikke reflekterer lys. 
Slike panner er litt vriene å få tak i, de fleste som selges er blanke under. 

Men akkurat denne pannen egnet seg tydeligvis dårlig. 
Den var rett og slett for tykk. 
Pølsene ble ikke gjennomstekte, selv ikke etter 3-40 minutter. 

Bedre med tynnere panne 

I stedet ble pølser og pølsebrød svidd på overflaten av reflektert sol ovenfra, akkurat som et slikt punkt du får når du bruker forstørrelsesglass for å tenne opp ved. 

Produsenten anbefaler derfor å bruke lokk, slik at dette ikke skjer. 
I tillegg gjør jo lokket at maten både stekes raskere og holder bedre på varmen. 

Nytt forsøk med nye panne. 
Denne gangen en billig induksjonstype fra Cookware i tynn aluminium. 
Denne var i motsetning til Høyang-pannen blank under. 
Men det så ikke ut til å ha den helt store betydningen, for denne gangen ble pølsene raskt gjennomstekte. 

Kjøper du denne grillen, bør du derfor se etter en lett, tynn panne med svart bunn (underside). 
Vi har så langt ikke greid å finne en slik, verken på IKEA, OBS eller andre steder vi har besøkt som selger kjøkkenutstyr. 
Men de finnes helt sikkert. 

Ikke for de minste balkongene 

Selv om solgrillen neppe egner seg som hovedleverandør av mat til bryllup, slektstreff eller firmafest, går stekingen såpass raskt at du godt kan fø ganske mange. 

Den tar en god del mer plass enn en standard kulegrill, og er nok ikke tingen for mindre bybalkonger. 
Den er nok et bedre valg for de med platting, hageflekk eller stor terrasse. 

Ifølge produsenten er de på vei med en mindre utgave til reisebruk. 
Denne gleder vi oss til å prøve. 

Fungerer bra som supplement 

Likevel trenger du sol, en ting vi kanskje ikke har for mye av i Norge. 
Men når det faktisk er sol i sommermånedene, varer den jo lenger enn i land lenger sør. 

Det er nok likevel best å ha andre koke/stekemuligheter i bakhånd for overskyet vær. 

Vi kan se for oss at mange synes det er deilig å slippe å slepe kullgrill fra bilen og opp til hytta. 
Og ikke alle er like glade etter gjentatte forsøk på opptenning uten hell. 

Her slipper du unna med å sikte inn et punkt på et speil, og så begynner det straks å frese. 
Ingen forberedelser, ingen oppstartsprosess. 
Og ikke minst: 
Ingen rengjøring - det er bare å tørke av solpanelene med et fuktig klut. 

Vi ender til slutt opp med en grei firer på terningen. 

Solgrillen er et morsomt og innovativt produkt som fungerer bra, forutsatt at du har skyfri himmel og riktig panne. 
Vi kommer likevel ikke utenom at du får en god tradisjonell gassgrill til lavere pris. 
