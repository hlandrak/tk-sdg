Ribbe til du dør
De har bare tre ting på menyen. 
Men de tre tingene gjør de til gjengjeld bra. 

Sant å si har jeg ikke alltid vært så imponert av burgersjappa The Shack som mange av mine bekjente. 
Sant å si har burgerne jeg har kjøpt ute på Mariero vært mer av typen ‹‹helt ok››, og særlig har jeg vært misfornøyd med måten de pakkes inn på (damptett folie som gjør brødet klamt og fuktig på null komma null, samt at maten ofte har vært nærmest lunken når jeg bremser opp hjemme på Våland etter en biltur på ca 6 minutter). 

Men disse smått dystre minnene er jo nettopp bare minner når The Shack nå har åpnet en sitt-ned-restaurant midt i Stavanger, nærmere bestemt på Holmen. 
Det er ikke mange bord i det stilig-shabby lokalet, og det er nok en fordel å belage seg på litt venting i rushtida, men det er det jammen verdt. 

Burger eller ribbe 

The Shack tilbyr egentlig bare tre ting. 
Burgere, kyllingklubber og ribbe. 
Samt milkshakes, friterte poteter og øl. 
Samt tilbehør av typen maiskolbe, coleslaw osv. 
Til gjengjeld lager og serverer de disse tre tingene med upåklagelig entusiasme. 
Man bestiller i baren, et ørlite trekk for akkurat det. 

En ekstra stjerne i margen for utvalget av øl, der det meste av snadderet fra Lervig finnes på tapp, og der entusiastene fra Jåttå Gårdsbryggeri har komponert en egen The Shack-ipa som du får til en ganske hyggelig pris. 

Vi fikk bord nesten umiddelbart denne kvelden, og ble sittende i en av båsene med utsikt mot 
De røde sjøhus mens vi studerte en kort og kontant meny. 
Et antall burgere kan man saktens bruke litt tid på å velge mellom. 
Frister det med en Mr. Hangover? 
Noen dager gjør det jo det. 
Men i kveld valgte hun Mr. Explosion, uten bacon riktignok. 
Ledsagersken er kanskje ikke praktiserende muslim, men i matveien ligger hun temmelig nær. 
Selv hadde jeg trang til ribbe av det forbudte svin. 

Selvtillit 

En god ribbe er i grunnen noe av det beste som finnes. 
Og ikke bare til jul. 
Nei, når ribba er kokt lenge og vel, til den nesten ramler av beinet, og deretter glasert med smakelig saus på grill eller i ovn, blir den et grisete festmåltid. 
Rikelig med servietter er alfa og omega, for dette spises med fingrene. 
700 gram av den asiatiske ribba (alternativet er BBQ-saus). 
Og siden dette blir mellom oss, kan jeg like gjerne innrømme at BBQ-saus aldri har vært blant mine favoritter. 
I mitt kjøleskap står den og mugner bakerst i skapet sammen med ketchupen og thousand island-dressingen. 

Når det gjelder burgere: 
The Shack-staben spør ikke hvordan man vil ha dem stekt. 
Dette er et tegn på selvtillit. 
God kjøttdeig trenger ikke gjennomstekes. 
Rosa, noen ganger nesten rå i midten, er slik jeg foretrekker dem. 
Ledsagersken er noe mindre rovdyraktig, og foretrekker dem medium. 
Og det er sånn de stekes i skuret. 
Godt brød, gode, friske tomater, spretten salat, en god dressing. 
Og garnityrer av ymse slag. 
Det er ikke verre enn det å lage en god burger. 
Likevel serveres det flere dårlige enn gode burgere i dette landet, er min påstand. 

Valuta for pengene 

Hos The Shack serverer de gode burgere. 
Som en sulten hyene glefset og slurpet ledsagersken sin Mr. Explosion (uten bacon!) og sin sjokolade-milkshake i seg, mens jeg tok meg mer tid med min øl og min asiatiske ribbe. 
Og for et syn den er! 
En bastant mengde kjøtt, en dose fries, en øl. 
Ikke noe mer tull. 
Og la det være sagt; jeg kunne fint klart meg med en liten porsjon. 
Men det hører med til den totale ribbe-opplevelsen å bli reelt stappmett. 
Så kan man jo alltids gjøre bot med en grønnsakssuppe eller noe slikt dagen derpå. 
Ribben var smeltende mør. 
Herlig. 

Alt i alt gir The Shack absolutt valuta for pengene. 
Anmeldelser som disse skal vurdere konsept, pris og kvalitet. 
I dette lyset gir The Shack et utmerket mattilbud. 
Vi betalte 630 kroner. 
