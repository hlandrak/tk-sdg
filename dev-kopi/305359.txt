Mor er slem.Humoren er ikke bare snill, den heller 

Lisa Lies teater er rebusløp for kulturinteresserte voksne. 

TEATER: 
Hun liker å vri og å vende, Lisa Lie. 
Hva er smart og hva er dumt? 
Hva er meningsfylt, og hva er meningsløst? 
Hva er frastøtende, og hva er fornøyelig? 
Hva er evig, og hva er en døgnflue? 
Hva er forutsigbart, og hva er overraskende? 
Alt skal alltid kunne snus og vrenges, og en skal kunne argumentere også for det motsatte. 
Motsetningspar blir gjort til speilbilder. 
Svarene er aldri enten-eller, de er alltid både-og, med glidende fordreininger og brå brudd om hverandre. 

Hos Lie har det groteske en sentral plass, det makabre skildres med en absurd og frodig humor, og det umenneskelige er alltid svært så menneskelig. 
Det kan være underholdende, og det kan være utmattende, og temmelig ofte er det begge deler samtidig. 

Den slemme mor 

Slik har det vært kunstnerskapet igjennom, og slik er det også i «Mare». 
Her er det morsrollen det dreier seg om, den selvoppslukte, selvmedlidende, nærsynte og ansvarsløse morsrollen. 
Publikum møter mor som overgriper og monster, skremmebilde og morder. 
Mytologiske, tradisjonsrike urfortellinger alle mennesker allerede har sett omdiktet i et utall versjoner og dermed kjenner også om en skulle tro at en ikke kjenner dem, danner et grunnlag, kombinert med grep og effekter, ritualer og seremonier, fra egen tid og fra nyere kultur og historie, samt fra søppel-TV. 

Medea og Medeas samtidige sammenlignes med Magda Goebbels og med selvmordersker som også dreper barna, gjennom et metateatralt filter av såpeopera, realitydrama og festivalfyll. 

Men så enkelt er det likevel ikke, for hva er egentlig et filter for hva, her? 
Hva som brukes for å skape avstand og intensitet, hva som virker vanskeliggjørende og tilgjengeliggjørende, når noe latterliggjør noe og når det feirer det samme, er jo også noe Lisa Lies teater stadig snur på. 
Tullprat går over i dypsindigheter og dypsindigheter i tullprat. 

Sammenhenger 

Der ligger forklaringer (ofte flere) bak hvert av de valgte virkemidlene, men for de fleste tilskuerne kan det være vel så givende å la letingen etter sammenhenger være, og i stedet bare bli med på ferden: 
Å akseptere hver vittighet for seg, å se hvert bilde for hva det måtte gi øyet, å lytte til lydlandskap for ørenes egen glede. 
Så kan kritikeren påpeke at skikkelsene på scenen, i den grad skuespillerne framstår som skikkelser, alle sammen vises som mennesker som føler seg fanget i forventninger (sine egne og andres) de ikke føler de kan oppfylle. 
Derfor tyr de til voldsomme grenseoverskridelser i stedet. 

Denne sammenhengen og et par andre, lignende sammenhenger er uansett ikke det mest interessante med forestillingen, slik undertegnede ser det. 
Det er det de løsrevne, umiddelbare sanseinntrykkene som er: 
Øyeblikk som fort kan bli ødelagt, bli for skjøre, om de skildres på forhånd i en anmeldelse. 
