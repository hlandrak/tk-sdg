To i én på Ørnen
Opplevelsen på Roast er todelt. 
Her får vi kalde kjøttretter og uinteressert service. 
Men dessertene og utsikten vil gjøre deg lykkelig. 

Hotell Scandic Ørnen ligger midt mellom alt. 
Mellom trafikkerte veikryss, mellom gater som ikke er førstevalg for fotgjengere. 

For en hotellrestaurant er det bra. 
For det er ingen synlige konkurrenter like ved som lokker hotellgjestene bort om kvelden. 
Roast er kanskje ikke stedet du tilfeldigvis ramler innom, men forviller du deg opp i 13. etasje på Ørnen vil du bli belønnet. 

Denne restauranten har muligens byens beste utsikt. 
Festplassen, Lille Lungegårdsvannet og Bystasjonen glitrer som New York. 

– 
Det er ingen som slår oss når du får solnedgangen her, sier bartenderen, som også tipser oss om en av byens andre hemmelige solperler: 
Terrassen i niende etasje. 

– 
Der er det noen benker hvor man kan sette seg med en vinkjøler med bobler i om sommeren, sier han. 

Det er bare noen få dager siden Roast gikk over til ny meny. 
Rettene skinner mot oss fra en elektrisk, selvlysende plate. 
Det er en god tanke å gjøre det enkelt å lese uten for mye lys i lokalet. 
Men plastarkene faller ut av rammene og lysene slår seg uforutsigbart av og på. 

Menyene ser billige ut og drar ned et eksklusivt rom med kobberlamper og svarte steinbord. 
En Ipad ville gjort en bedre jobb med å vise frem utvalget, som strekker seg fra grillet kveitefilet med oksehaleragu, til suppe laget på grillede jordskokker. 

Det passer sjelden bedre med aperitiff enn til en slik utsikt. 
Bartenderen kommer bærende på et glass Dry Martini med Bareksten i den ene hånden. 
Et glass Ayala Brut Majeur i den andre. 

Martinien er for alkoholtung og blir stående. 
Champagnen fra nabohuset til mer kjente Bollinger, er en fyldig vin med bløte bobler og frisk sødme. 
Den smaker hvite blomster og kokte epler, og er en perfekt avkjølt nytelsesvin som renser munnen før tre små, deilige munnfuller oksetartar på flortynn toast. 

Tartaren er en av flere småretter på menyen, som i realiteten er dyre forretter. 
Varianten med røkt andebryst består av to tykke kjøttstykker som har lite smak igjen etter at røyken har lagt seg. 

Jeg er ikke sikker på om det var meningen at retten skulle være kald eller om den har blitt det på veien til bordet, men kjøttet ville vært mer delikat med høyere temperatur, mindre tyggemotstand og sprøtt skinn. 

Tilbehøret av tindvedgelé og karamellisert radicchio rosso er originalt og kreativt, men ikke nok til å bære prisen egenhendig. 

Josper-grillen er Roasts signatur. 
Kullgrillen er spesielt egnet for å gi maten en eksplosiv varmebehandling som gir karakter og saftighet. 
Det er likevel retten fra grillen som er kveldens matmessige strek i regningen. 

Den marinerte svinekammen har dekorative grillmerker, men ikke smak eller varme fra stekeprosessen. 
Den kalde grisen får en ny tur på kjøkkenet, og etter å ha blitt varmet på nytt er kjøttet tørt. 

Jeg har virkelig gledet meg til å smake på den pannestekte skreien. 
Fiskestykket serveres med smørstekt kål, grillet persillerot og østersemulsjon. 

Det faste kjøttet delikatessen er kjent for deler seg i glatte flak med fin smak. 
Fisken trenger knapt mer enn smør for å bli komplett, men det er mye glede i den salte østersemulsjonen. 
Selv om den ligner en løs surdeig. 

Det kommer en ny servitør til bordet, og med seg har hun en Eple Bavaroise så lekker at skjeen min nærmest stritter imot når jeg går inn for en bit. 
Halvkulen med fast eplekrem ligger på sablé, en fransk smørkjeks fra Normandie. 

Den er rammet inn av glinsende dråper med eplegelé og eplesorbet. 
Vakker som en blomst, nydelig som nektar. 
Det er også den noe mer rotete hasselnøttkaken med smørkrem og tykk is på modne sitroner. 

Vi blir ikke tatt imot på vei inn i restauranten. 
Det tar lang tid før vi får vann og drikke. 
Og all drikkebestilling tas etter at rettene har kommet på bordet. 
Servicen har elementære mangler som koster lite men som betyr alt. 
Det er først på slutten av kvelden at både kjøkkenet og salen viser at de virkelig kan. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
