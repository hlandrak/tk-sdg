Restaurantanmeldelsen:Ikke fullt så Kullt 

Nye restaurant Kullt skuffer med kostbar og middelmådig mat. 

– Jøss! 
Har har det skjedd store forandringer siden forrige restaurant stengte dørene, sier spisefølget. 
Kullt er et enormt spisested, hvor det meste er stort - både de runde bordene, grillen og utvalget på menyen. 
Kullt er en del av Akershusgruppen, som fra før av driver både Café Skansen, Brasserie Hansken, Amundsen Bryggeri, Royal og Jarmann Gatropub og Nydalen Bryggeri. 

Uoversiktelig meny 

Midt i det digre lokalet ligger en stor bar og rundt er det bord i ulike størrelser og høyder. 
Rommet er smart inndelt, stilen minner litt om TGI Friday og Hard Rock Café og musikken er gjennomgående rocka hele kvelden. 

– Utrolig uoversiktelig meny, klager spisefølget og blar og blar i «Play with Fire», «Episode 1» og «Episode 2» og en haug med andre retter. 
Det hjelper heller ikke å spørre en av de mange unge servitørene i blå skjorter, for de surrer rundt uten å tilby drikke eller hjelpe til med menyen. 
Etter 15 minutter klarer vi endelig å kapre en av dem. 

– 
Ja, det er mange sider, jeg vet ikke helt selv hva som står der. 
Og ikke spør om øl, det kan jeg ingenting om, forteller servitøren. 

Krabbekrøll 

Kullt har det meste på menyen og tilbyr alt fra burgere og hummer til t-bone steak og pattegris. 
De har Norges største innendørs grill på fire meter og har i tillegg et stort mørningsskap plassert ved kjøkkenet. 

– Synd at de serverer krabben helt rå, klager spisefølget. 
Vi har begynt med to forretter, men de pepperglaserte krabbeklørne er nesten uspiselige. 
Det ser innbydende ut med masse frisk koriander oppå, men klørne har fått for lite varmebehandling. 
Vi prøver å pirke ut en glassmanetlignende masse, men gir etterhvert opp. 
Sausen av pepper og soya er skikkelig sterk og frisk, men kokken har vært for raus med sukkeret. 
Nå er blandingen i overkant søt. 

Pust ut, de har taco 

– Denne er god, sier spisefølget om fisketacoen. 
To små lefser er fylt med sprø hjertesalat, kveite, litt soyavinaigrette og en del biter sødmefull mango på toppen. 
Det smaker kaldt og godt, men retten er litt kjedelig. 
En lite sting av chili, ingefær eller sitrongress hadde løftet opplevelsen. 

Før hovedrettene tar vi oss en runde for å ta en nærmere titt på lokalet. 
Peter-John Villiers har laget noen veldig stilige malerier på veggene, som også går igjen i menyen. 
Store poser argentinsk kull, hvit quebracho, ligger like ved mørningsskapet og Kullt har også masse flipperspill, seks shuffleboard, dart og biljard for å lokke de spillinteresserte. 

– Vapiano restaurant lå her tidligere og merkelig at de ikke fikk det til, sier spisefølget. 
Vapiano er en stor internasjonal kjede, men den store bøygen er nok plasseringen, litt bortgjemt i 2. etasje over Tordenskiold pub. 
Da er det smart med ulike spill og en omfattende meny for å trekke til seg folk. 

Stive priser 

– Mør og god entrecôte, men kokken har vært i overkant raus med saltet, mener spisefølget. 
Rib-Eye steak byr på 250 gram entrecôte til den nette sum av 398 kroner. 
Ja, det er mørnet og smakfullt kjøtt, men Kullt gjør også synden som mange andre spisesteder - at man må betale for tilbehøret. 
Med en liten frisk Cæsarsalat, en fyldig, syrlig og velsmakende bearnaise og for mye stekt og oversaltet pommes frittes, kommer det på 500 kroner. 
Det er for stivt. 

Gulbetechips 

Servitørene er unge og hyggelige, men sier ingenting om maten som blir servert eller foreslår noen spesialiteter. 
Det må man begynne med på et sted som har mange spennende retter og stort mørningsskap - uten at det går ut over den uformelle stemningen. 

– Meget god tartar, skryter spisefølget om sin hovedrett. 
Tartaren er blitt meget populært i Oslo og her kommer den i form av 200 gram oppskåret smakfullt kjøtt, noen klatter Dijonkrem, kapers, parmesan, gulbetechips og pommes frittes. 
Det er morsomt at folk lager sine egne vrier på tarteren og denne smaker også litt røkt i form av røkt olivenolje. 
200 gram er mye kjøtt og man burde derfor hatt en eggeplomme ekstra og mer av sennepskremen. 
Vi savner også revet pepperrot for å gi retten det lille ekstra. 

Flott takterrasse 

– 
Jeg tipper dette blir et populært sted etter jobb. 
Med de store runde bordene, uformelle stemningen og alle spillene, bør konseptet slå godt an, mener spisefølget. 

Vi titter ut av de store vinduene til Akershus Festning og Aker Brygge og drømmer om varmere vær. 
Kullt har nemlig en stor takterrasse som garantert blir en suksess til våren. 

Desserten, Rocky Road Cake, er en god og søt avslutning på måltidet. 
Brownien utmerker seg ikke spesielt, men karamellkremen til er deilig, samt grillede marshmallows og ulike bær. 

– 
Med noen justeringer fra kjøkkenet og mer erfarne servitører, så kan dette blir riktig bra. 
Nå er det ikke godt nok. 

Adresse: 
Rådhusgata 27. kullt.no 

Hva vi spiste: 
Singapore peppercrab og fishtaco til forrett. 
Entrecote og tartar til hovedrett. 
Brownies til dessert. 

Hva det koster: 
Forretter: 112–178 kr. Hovedretter: 198-458 kr. 
Har også tomathawk steak og T-bone steak til 98 kroner per 100 gram. 
Man kan også bestille helpattegris for 8 personer til 3999 kr. 

Hvem passer det for: Par, små og store grupper. 
Fint sted å møtes etter jobb og mange spillvarianter som shuffleboard, dart, biljard og flipper venter. 

Lydnivå: 
Rocka musikk i passelig volum. 
Stemningsfullt sted. 

Innsidetips: 
Prøv kjøttet fra mørningsskapet og sjekk ut uteterrassen om sommeren. 

Miljø: 
4 

Meny: 4 

Mat: 3 

Service: 3 

Verdi for pengene: 
3 

17 av 30 poeng 

Stilig lokale 

Variert meny 

Mange spillmuligheter 

Andre gode restauranter i nærheten: 
