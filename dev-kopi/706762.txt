Noe av det beste Yrsa har levert
KRIM: Jada, nå er Yrsa på sporet igjen. 
«Galgen» er moderne og klassisk krim fra Island, noe av det beste hun har levert. 

Yrsa Sigurdardottir: 
Galgen. 
Oversatt av Barbro E. Lundberg. 
384 sider. 
Kagge Forlag. 

Yrsa er en av krimsjangerens mest ujevne forfattere. 
Ikke bare varierer kvaliteten fra bok til bok; den enkelte roman kan inneholde en spenning som holder internasjonalt toppnivå før den punkterer i en løsning som er søkt og sær og javel, spøkelser, altså. 

Når hun styrer utenom det overnaturlige, er hun ofte mye bedre. 
Og med «Galgen» er hun solid fra start til mål, dermed fortjener hun endelig merkelapper som krimdronning, Nordens beste, og hva nå vi anmeldere lirer av oss i kollektiv fantasiløshet. 

Flere anmeldelser av Yrsa-krim: 

Denne gang starter det brutalt: 
En mann føres ut i den islandske villmarken der han skal dø. 
Samtidig finner barnevernet en liten gutt i en leilighet der han slett ikke hører hjemme. 
Raskt viser det seg at leiligheten tilhører mannen som ble hengt og skutt med spikerpistol, men hva i all verden er sammenhengen? 

Gåten er klar, framdriften forbilledlig, og denne gang styrer Yrsa unna de litt for store litterære ambisjonene som bare gir altfor lange omveier. 
I «Galgen» lar Yrsa bipersoner være nettopp det, hun konsentrerer seg om de som betyr noe. 
Og vi møter selvsagt politifolkene og barnevernansatte vi kjenner fra før, småsure, engstelige, passe ærgjerrige. 
Og befriende hverdagslige, Yrsa gidder heldigvis ikke delta i krimforfatternes interne konkurranse om å skape de mest bisarre (anti)helter. 

Enda bedre: 
Yrsa har tempo gjennom hele fortellingen, hennes beskrivelser av personer og samfunn er realistiske, og samtidig gir hun leseren akkurat så mange hint underveis at vi kan lete etter løsningen - som i en klassisk krimroman. 
Når løsningen så kommer, er det bare å innrømme at ja, jeg burde skjønt det, men gjorde det ikke. 
