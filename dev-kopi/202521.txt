TEST:Diavelo Pure 7 fra XXL 

En helt grei elsykkel til riktig pris. 

Det er mange meninger om elsykler, men én ting synes alle (bortsett fra leverandørene) å være enige om: 
De er for dyre. 

Eller rettere sagt: 
Det er for få modeller som ligger på et komfortabelt pisnivå for en vanlig familie som skal bruke den i stedet for en tradisjonell sykkel. 

Like fullt har elsykkelen blitt populær, og i Oslo møter vi stadig flere av dem på vår ferd med sykkel (elektrisk så vel som tradisjonell) gjennom byen. 

Bedre enn de aller billigste? 

De aller billigste syklene ligger nå like under 6000 kroner. 
Samtidig solgte IKEA i Sverige sin Folkvänlig elsykkel til omtrent samme pris i enkelte varehus i fjor til IKEA Family-medlemmer. 
Om sykkelen kommer til Norge, er uklart. 
Den har også forsvunnet fra det svenske markedet. 

Sett i lys av dette høres kanskje 15.000 dyrt ut. 

For hva får du for pengene hos XXL som du ikke får hos Biltema, Clas Ohlson og etter hvert kanskje IKEA? 

Forskjeller fra fjorårsmodellen 

Fjorårsmodellen av Diavelo Pure 7 kostet 12.000, og ble i en kort periode i vårsalget solgt til 9000. 
Forskjellen er at mens 2014-utgaven hadde fronthjulsmontert motor, har 2015-modellen motor på bakhjulet. 
Ellers ser syklene ganske like ut. 

Det er likevel forskjell på 2014-modellen og årets utgave av P7. 
I tillegg til annen plassering av motoren finner du en kraftigere motor , bedre tilkoblinger av tekniske komponenter og nytt batteri. 

Dermed er prisen på 15.000 kanskje ikke så gal likevel, selv om det er betydelig hopp siden i fjor. 

Med bagasjebrett, skjermer og felgbremser gir P7 inntrykk av å være en helt alminnelig hverdagssykkel. 
Samtidig har den et utseende som verken yngre menn eller eldre kvinner vil skamme seg over. 

«Usynlig» batteri 

På mange elsykler er batteriet plassert under bagasjebrettet. 
Her sitter det i underrøret - altså stanga som går fra styret og ned til kranken. 

Det er laget et hulrom, slik at det nesten ikke synes. 
Dermed er det lett å forveksle denne elsykkelen med en tradisjonell tråsykkel. 
Og det er jo fint, om du som oss synes det ligger en ekstra bonus i å suse forbi treningsheatet på vei oppover i lia. 

Batteriet er enkelt å svippe ut og inn av rammen, og både størrelse og vekt er mer håndterlig enn flere andre batterityper vi har prøvd. 

Det er en bagatell, men vi liker mindre at gummiklaffen foran hullet til laderen nesten er umulig å få opp uten å bruke skrutrekker. 

Vekt i midtskiktet 

Vekten er 22,5 kilo, en halv kilo under «billigsyklene» fra Clas Ohlson (9000) og Biltema (6000) og helt lik E-Green P2 Hybr D til 20.500. 

Til sammenligning veier den 44.000 kroner dyre Merida Big Nine E-Lite 900DX 19,5 kilo. 

God å sykle med 

Selv om vekten ligger omtrent på gjennomsnittet (og altså dermed er omtrent det dobbelte av hva en tradisjonell sykkel ofte veier), har Diavelo valgt en god løsning for å balansere vekten. 

Kombinasjonen av bakjulsmontert motor og rammemontert batteri gjør at sykkelen føles stabil. 
Den er lett å manøvrere i svingene, noe som kan være et problem når sykkelen er for- eller baktung. 

Også valg av styre og ramme liker vi. 
Selv om denne modellen (en 55cm/22-tommer) er i største laget for en kortvokst mann som undertegnede, føltes sittestillingen riktig. 
Den er rett og slett god å sykle på, og som bysykkel får du god oversikt over trafikken. 

Flott er det også at motorens trekkraft her reguleres trinnløst. 
På mange sykler er det tre steg, noe som kan bli litt for grovkornet. 

Mindre begeistret er vi for felgbremsene. 
Skivebremser, helst hydrauliske, er å foretrekke. 
Men de gode, gamle gummiskivene er jo lette å skifte når de blir slitt. 

Måtte lade ofte 

Selv om motorkraften er begrenset til 250 Watt, er det stor forskjell på varighet og kapasitet. 
I Diavelo-sykkelen sitter det et 36 Volts som gir 8,8 amperetimer (Ah). 
Hvor stor faktisk rekkevidde du får, avhenger av mange faktorer som kjørestil, terreng og motorens forbruk. 

I praktisk bruk opplevde vi at dette batteriet tok kvelden lenge før de andre med tilsvarende eller mindre kapasitet. 
For eksempel var et fulladet batteri nesten tomt da vi var ferdige med de 6,5 kilometrene (263 meters stigning) fra Økern til Grefsenkollen i Oslo. 
Men moro var det uansett å suse forbi treningssyklistene som etterhvert har sluttet å banne når de blir passert av en av oss bedagelig anlagte... 

Også tur-retur Økern-Oslo Sentrum (5,5 kilometer med en høydeforskjell på 112 meter) reduserte batteriet kraftig. 
Du må altså regne med å lade det opp for hver tur dersom det er snakk om en halv mil eller mer med mye oppoverbakke. 

Siden vi ikke har kunnet sammenligne med nøyaktig samme parametere, kan vi ikke si sikkert at Diavelos batteri er dårligere enn de andre vi har testet. 
Men vi ble litt overrasket over hvor ofte det måtte til lading i forhold til de andre etter sammenlignbare distanser. 

Vil IKEA «drepe» den? 

Er prisen riktig? 
Siden IKEA og XXL åpenbart får sykler fra samme kilde, kan vi forvente en priskrig. 
Men IKEA i Norge har ennå ikke introdusert Folkvän-sykkelen i norske varehus, og det er ikke gitt at denne i framtidig utgave vil være lik Diavelo Pure 7 i årets utgave. 
Heller ikke er det sikkert at IKEA-sykkelen vil koste så mye mindre, om den da i det hele tatt kommer til Norge. 

Slik markedet i Norge står i dag, synes vi du får mye for pengene med denne sykkelen. 
Den er mer elegant og bedre utstyrt enn de aller billigste, og gir ikke vesentlig mindre eierglede enn E-Green P2 Hybr D som ligger 4499 kroner over i veiledende, men som kan kjøpes (vel å merke uten batteri) for så lite som 13.499 enkelte steder. 

Diavelo Pure 7 Dame 2015 

Vi synes derfor Diavelo Pure 7 alt i alt er et fornuftig kjøp, selv om prisen kan komme kraftig under press. 
