Den som venter på noe godt
Hkeem ber deg om å være tålmodig på sin ferske singel. 

Avslappet gitarklimpring og en avrundet beat setter an tonen på Hkeems "Gi det tid". 
En åpenbar kontrast til da han breialt med verdens største glis skled inn på toppen av låtlistene på grunn av popmagiske “Fy faen” for halvannet år siden. 

Med “Gi det tid” leverer Hkeem en popvennlig singel, og den er myk som en ballade. 
Et tjukt lag av nostalgi og refleksjon rundt voksenlivet (og tilhørende pes) preger teksten. 
Men Hkeems oppmuntrende ord om at ting ordner seg stemmer for så vidt med det inntrykket du får av artistens låter. 
Han vil bare godt, liksom. 

Singelen er forsiktig og nedpå, og til tider for ufarlig. 
Men det er ikke å komme bort ifra at du hører at det er lagt ned en del omtanke i produksjonen, signert Eirik Tillerli. 
Det høres rent og pent ut, men også en ektefølt følelse ligger i bunn, både fra artist og spesielt den som skrur på knottene. 

Det er pene greier, og jeg tipper at svale “Gi det tid” passer bra i morgentimene og som et pusterom i helgens spilleliste. 
