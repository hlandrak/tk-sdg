TEST:BMWs beste kjøp? 

BMW 1-serie passer nå bedre til norske forhold enn noen gang. 

BMW sier de aldri har gjort en så omfattende facelift før, som det de har gjort nå med andre generasjon 1-serie. 
Det høres vel pompøst ut, men det er verdt å ta en titt. 

Det første man ser er at man har gitt grillen nydesignete BMW-nyrer, og større luftinntak for å gi den en mer dynamisk front. 

Støtfanger, front og baklys er også nye, med LED-lys som standard, og baklys trukket ekstremt langt ut for å gi den en bredere look bakfra. 

Dette er altså oppgraderingen av andre generasjon 1-serie som kom i 2011, en bil Dinside kalte en mer voksen bil enn forgjengeren. 

Standard utstyr 

Som standard får man nå iDrive systemet (inkludert en vakker 6,5 tommer skjerm), regnsensor, dekktrykksindikator og air-condition. 
Radarbasert aktiv cruisekontroll og siste generasjon parkeringsassistent er ekstrautstyr. 

Alle modeller har integrert SIM-kort som muliggjør onlinetilkobling dersom man velger navigasjonssystemet Professional. 
Da får man også tilgang til gratis online oppdatering av kartverket i navien via mobilen de første tre årene. 

Å være oppdatert på multimediafeltet er viktig da konkurrentene holder en høy standard. 
Her må selvsagt erkekonkurrenten Audi A3 nevnes, en bil som holder en svært høy standard på de fleste områder. 

For de som gjerne vil ha en stjerne i grillen istedet for nyrer, er Mercedes A-klasse et svært godt alternativ, og en bil som fikk terningkast 6 da Dinside testet den. 

Et litt annerledes alternativ finner vi fra Lexus, nemlig hybridbilen CT200h som skiller seg litt ut fra sine tyske rivaler. 

Rikt motorutvalg 

På motorfronten (alle med turbo) har det også skjedd ting. 
Det betyr en ny innstegsmodell kalt 116d EfficientDynamics Edition, som har en helt ny tresylindret 1,5 liters dieselmotor på 116 hk med rekordlave utslipps- og forbrukstall, nemlig 0,34 liter per mil og 89 gram CO2/km. 

I den andre enden av skalaen finner vi råskinnet M135i, som har den klassiske rekkesekseren på 326 hk. 
Innimellom finner vi 116d, 118d, 120d og 125d som nye dieselmotorer, og 116i, 118i, 120i og 125i som bensinmotorer. 

Her må også nevnes at 116i er en nydesignet tresylindret 1,5 liters bensinmotor på 109 hk, med turbo og siste generasjon Valvetronic (variable ventiltider) system. 
118i og 120i har en 1,6-liters firesylindret motor på henholdsvis 136 og 177 hk. 

125i har en toliters firer på 218 hk. 
På dieselfronten er den nydesignete 2-liters motorer under panseret på 118d og 120d, med henholdsvis 150 og 190 hk, mens 125d har 224 hk. 

Det er med andre ord mer enn nok å velge i for kunden, og firehjulstrekksystemet xDrive er tilgjengelig sammen med de fleste motorene. 

125 d, samt xDrive versjonene av 120d og M135i kommer standard med en oppdatert Steptronic åttetrinns automatkasse, mens den gode gamle 6-trinns manuell kassen er standard i de andre bilene. 

Verdt å merke seg er at 116i, 116d EfficientDynamics Edition og 118d xDrive ikke kan leveres med automatkassen. 

Spareversjonen 116d EfficientDynamics Edition har for øvrig forbedret aerodynamikk for å bruke minst mulig diesel, inkludert active air flap control (ikke like kult som på Pagani Huayra), og BMW-nyrer som er vinklet på en annen måte enn de andre modellene, slik at mindre luft kommer inn i motorrommet. 
Dermed har bilen en Cd på 0.29. 

Kjøreglad bil 

Dessverre var ikke den nye tresylindrete motoren klar til lanseringen i Portugal, så det ble i stedet kjøring med 120d xDrive og M135i. 

Førstnevnte er en overraskende kvikk sak. 
Nå er selvsagt en dieselmotor helt feil i en kjøreglad bil, men for de som på død og liv må ha diesel for å spare noen kroner, så kan vi trygt anbefale 120d. 

Opp svingete bratte veier trekker motoren jevnt og sterkt, og BMW har i motsetning til de fleste bilfabrikanter klart å lage dieselmotorer som faktisk trekker over et visst register. 

Det gjør prøvekjøringen til en hyggelig affære, og kombinert med den perfekt tilpassede 8-trinns kassen glir milene fort av gårde. 

Fem dører på alle 

Fra komfort til Sport (eller Sport+ om du så foretrekker) er det store forskjeller, noe som er positivt. 
For vi antar at to uker etter at du har kjørt bilen er du ferdig med å sette den i Sport, og da er det hyggelig at fjæringen er istand til å takle litt dårlig vei uten at du ristes i hjel. 

I Norge vil alle 1-serier være 5-dørs, inkludert råskinnet M135i. 
Men i Portugal får vi prøve 3-dørs utgaven, som BMW overraskende nok har utstyrt med 6-trinns manuell kasse. 

Lille 1-serie passer fint med manuell kasse, akkurat som Mazda MX-5, Toyota GT86 og utallige morsomme små GTI-biler. 
Det er her den manuelle kassen kommer til sin rett, når man ikke lenger vil kjøre raskest mulig rundt en bane, men bare ha det gøy på svingete veier. 

Med manuell kasse er M135i en del tregere enn med automat, men takket være et langt register i andre gir, kan man ha det utrolig gøy opp utfordrende veier. 

Setter du den i Sport+ går det meste av sikkerhetssystemer bort, men holder du nede den rette knappen i et par sekunder blinker det DSC OFF i dashbordet og da er alt avslått. 
Noe som kan være gøy … 

- Ufattelig morsom 

I det hele tatt er bilen ufattelig morsom opp og ned Portugals utfordrende veier. 
Med råsterk akselerasjon i andre og tredjegir (som er girene du trenger kreftene i), samt et absolutt vidunderlig chassis blir det en ren kosestund med BMW-familiens kanskje mest undervurderte bil. 

Skal man klage på noe (og det skal man jo), er styringen kanskje ikke like skarp og direkte som man har opplevd det opp gjennom årene på BMWs mest sportslige produkter. 

Men ikke misforstå, styrefølelsen er særdeles bra sammenlignet med det meste som ruller på norske veier. 

Nye 1-serie lanseres i Norge 9.april. 
