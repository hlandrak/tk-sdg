Gresk for meg
Når det kommer gresk kaffe og en liten Metaxa på bordet, må jeg klype meg i armen for å minne meg på at jeg er på Bystasjonen innerst i Gandsfjorden og ikke på ei gresk øy i Egeerhavet. 

Noen klimprer på strenger. 
En stemme skingrer som myke middelhavsbølger gjennom lokalet. 

Vi spiser calamares - blekksprutringer - lammekoteletter og gyros. 
Mythos-ølet er kaldt og leskende. 
Olive Tree i Sandnes leverer full gresk pakke, og om sommeren, hvis det kommer noen varme dager, kan du sitte ute og spille backgammon mens du nipper til en liten ouzo. 

Enkelt og greit 

Det greske kjøkken er enkelt, men byr på friske grønnsaker, kjøtt, fisk, urter, oliven og olivenolje. 
På mange vis er dette det enkleste av middelhavskjøknene. 
Det er lite raffinement over den greske maten. 
Nettopp derfor ligger oppskriften på suksess i å holde det enkelt, stole på råvarene og være nøye når det kommer til varmebehandling. 

På Olive Tree lykkes de godt med dette. 
Det er de tradisjonelle greske taverna-favorittene som står på menyen. 
Servicen er varm og tilstedeværende, men vinlisten mangler greske viner, noe som er synd - for her snakker vi om et vinland som er på vei mot nye høyder. 

Til gjengjeld byr vertskapet på Mythos. 
Gresk industri-øl av lagertypen, og som ikke er mer spesielt enn at Carlsberg-gruppen produserer det på lisens over store deler av verden, men som hører med på det greske festbordet med sin lyse kropp og fyldige, hvite skum. 
Det er tørt, godt og leskende og passer til det meste som kommer ut fra et hellensk kjøkken. 

Vi startet vårt greske taffel med calamares - blekksprutringer som kan være tørre, seige og fæle hvis de er av tvilsom kvalitet. 
På Olive Tree fikk vi den saftige sorten. 
Perfekt varmebehandlet med sprø skorpe og myk kjerne. 
Sammen med en frisk salat og godt brød servert med en skål tzatziki kom den gode feriefølelsen krypende. 

Gnage til beinet 

Til hovedrett gikk vi for henholdsvis gyros og lammekoteletter. 
Enkle retter der grillet kjøtt får spille førstebouzouki akkompagnert av gresk salat med sprø grønnsaker og innsmigrende fetaost. 
Gyrosen var laget på marinert svinenakke og ble servert med nystekt pitabrød, mens lammekotelettene kom med fyldige potetbåter. 

Porsjonene er store. 
Jeg fikk seks lammekoteletter, men de var så gode at de gled ned. 
Og så er det denne taverna-stemningen, da. 
Jeg tok fingrene fatt og gnaget kotelettene til beinet, mens fettet rant. 

Herlig. 

Et glass husets rødvin viste seg å være Piccini Rosso di Toscana. 
En billig-toscaner som ikke byr på den store opplevelsen, men som ikke er grei å mislike heller, bløt og lettdrikkelig som den er, med et tydelig kirsebærpreg over et hint av fat. 

Husets pannacotta og tiramisu kommer nok snarere fra samme land som vinen, enn fra de greske kyster. 
Tiramisuen var kjempegod, mens pannacottaen hadde preg av industrismak og var neppe kommet til i tavernaens kjøkken. 

Avslutningsvis hygget vi oss med gresk kaffe og Metaxa. 
Regningen for den greske utskeielsen kom på 1400 kroner. 
Det er en god pris for tre retter for to personer på dette nivået. 
