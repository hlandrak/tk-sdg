Plateanmeldelse:Oral Bee – «Putter det ned 4ever» 

Sommerkongen. 

ALBUM: 
HIP HOP 

«Putter det ned 4ever» 

Oral Bee, eller Anders «Pimp» Smestad som familien kjenner’n, kan briske seg med flere titler. 

Mest markant var han den første rapperen i Norge som tok den amerikanske vestkystlyden på alvor, men mange glemmer at han også er russerappens far – en tittel tjent etter låten «Mirage ’03». 

Den gang ble hans breiale stil som materialistisk og mannssjåvinistisk kvinnebedårer til det parodiske, latterligjort og hatet av det «ekte», østkystopphengte norske rapmiljøet. 
Men det ble raskt vanskelig å nekte Big Oral og hans følgesvenner, Pimp Lotion og Big Ice, statusen som norske pionerer. 

14 år etter at Oral først «puttet det ned» skolerer han dagens poprappere i hvordan lage beinharde sommerlåter – uten egentlig å ha noe å rappe om. 

Banalt enkelt (det går sjelden i annet enn «bitches & hoes») men både Oral og Lotion dropper hysteriske sitater, artig melodrama, hjerneklister-hooks og vill Nesodden-funk gjennom 19 (!) spor. 

Joda, Admiral P-forsøket «Sommer baby» er blant låtene burde fått smake saksen. 
Men om man tar seg selv like lite høytidelig som Oral Bee, er «Putter det ned 4ever», på tross av sin overvekt, sommerens mest komplette lydspor. 

BESTE LÅT: 
«Tennis» 
