Sony SRS-X33
Imponerer så lenge du ikke skrur volumet i taket. 

Mens man på 80-tallet bar rundt på store boomblastere og spilte musikk fra kassetter, har det blitt langt mer elegant i vårt århundre. 

De fleste har en mobiltelefon de kan spille musikk fra, enten det dreier seg om musikkfiler som er lagret på telefonen, eller via en strømmetjeneste. 
Og via Bluetooth kan man så sende lyden til en kompatibel høyttaler, som har langt mer lyd å by på enn telefonens innebygde høyttalere. 

I fjor sommer testet vi seks av dem og konkluderte med at det var Logitech UE Boom som fremstod som det beste kjøpet i våre øyne; en høyttaler som ble belønnet med terningkast seks. 

SRS-X33 er Sonys siste skudd på stammen, og størrelsesmessig er den svært nær vår favoritt fra Logitech. 
Prismessig også. 

Føles solid 

Med 730 gram fordelt på en boks som måler 6x6x18,5cm føles Sony-høyttaleren ganske tung i forhold til størrelsen. 
Det øker kvalitetsinntrykket. 

X33 har alle knappene på toppen. 
Blant annet volumknapper, en knapp for å besvare telefonen (høyttalerne har innebygd mikrofon og kan fungere som handsfree), en knapp for Bluetooth-paring, samt en «sound»-knapp som kan aktivere eller deaktivere Sonys lydprosesseringsfunksjon. 
Den løfter bass og diskant, og er i hvert fall noe vi liker å bruke på moderat volum. 

NFC er også på plass. 
Den lar deg enkelt pare telefonen med høyttaleren om du har en som støtter NFC. 
Da kan du bare stryke telefonen inntil N-merket på høyttaleren og svare ja på spørsmålet om du vil pare enhetene, og så er det bare å spille. 

Støtter ny lydteknologi 

LDAC er en Sony-teknologi som lar deg overføre musikk med tre ganger så høy bitrate over Bluetooth, og som dermed vil gi deg bedre lydkvalitet ved avspilling. 

Hvorvidt dette egentlig gir en hørbar effekt på en liten bærbar høyttaler vil det nok være delte meninger om, og her anbefaler vi at du leser vår populære sak: 
Du betaler vel ikke for lyd du ikke hører?? 

Foreløpig blir dette likevel bare en teoretisk diskusjon. 
Utvalget av enheter som støtter LDAC er nemlig svært beskjedent. 
Ja - på det nåværende tidspunktet har vi ikke engang utstyr tilgjengelig for å teste det. 
Per dags dato finnes teknologien på et lite utvalg Bluetooth-høyttalere, et knippe trådløse telefoner, samt Sonys Walkman-MP3-spillere, og det er også lovet på den asiatiske versjonen av Xperia Z4. 

Ellers finner man en AUX-inngang på baksiden om man ønsker å spille av med tråd, samt en port til micro USB for å lade enheten. 
Lader og kabel følger med i esken. 

Batteritiden er for øvrig oppgitt til tolv timer, som er relativt godt for en høyttaler i dette segmentet, men heller ikke mer enn vi forventer i dag. 

Så hvordan låter det? 

I den omtalte gruppetesten fra i fjor sommer hadde vi også med en høyttaler fra Sony (SRS-X5). 
Ett av ankepunktene var da at Sonys lydprosessering hadde en tendens til å dempe lyden når den var på sitt høyeste, slik at det hørtes ut som om noen skrudde volumet opp og ned når man hørte på musikk. 

Gledelig er det derfor at vi ikke opplever det samme med X33; i hvert fall i langt mindre grad, selv om vi aner tendensen på Kygo-remiksen av Seinabo Seys Younger. 

Og ikke bare det – lyden er faktisk særdeles god. 
Spesielt på moderat volum. 

Da blir man bortskjemt med en svært god og fyldig bass i forhold til størrelsen på høyttaleren, og lydbildet føles åpent og varmt; spesielt om du har «sound»-knappen aktivert, som fungerer som den gode gamle loudness-knappen. 

Men ikke alle sanger låter like pent med den nevnte funksjonen aktivert – stemmen til Rihanna (med koring og gitar i relativt likt frekvensområde) sprekker for eksempel litt på FourFiveSeconds, men jevnt over foretrekker vi å ha denne på ved hverdagslig musikkspilling. 

Side om side med Bose Soundlink Mini må vi holde en liten knapp på sistnevnte når vi spiller med moderat volum, med en litt strammere og mer presis bassdefinisjon, men Sony-høyttaleren er absolutt konkurransedyktig. 

Drar vi på litt mer hva gjelder volum blir det fort litt mer grøtete der forvrengningen kommer tydelig frem, og lydprosesseringen gjør også at det blir mindre bass enn om du knepper volumet ned et par hakk. 
Side om side med UE Boom låter det bedre fra sistnevnte i forhold til forvrengning og lydkvalitet, selv om lydbildet i utgangspunktet er rikere på Sony-høyttaleren. 

Konklusjon 

Det er ikke høyttaleren som er best egnet til festbruk, men er du blant dem som stort sett hører på musikk med moderat lydstyrke, presterer Sony-høyttaleren meget godt, med et godt og fyldig lydbilde og rikelig med bass – om du vil (vel – godt med bass får du egentlig uansett). 

Den kompakte størrelsen gjør den reisevennlig, og tolv timers batteritid er over middels godt i denne klassen. 
Siden den også lader via micro USB, kan man fint ha med seg en nødlader om man trenger enda noen flere timer. 

Hvor utbredt Sonys nye LDAC-teknologi blir, gjenstår å se – den lar deg spille musikk med tre ganger så høy bitrate over Bluetooth og bør derfor kunne gi enda litt bedre lydkvalitet i fremtiden. 
Foreløpig er det dog bare en håndfull Sony-produkter som støtter denne teknologien, og ingen av dem er mobiltelefoner. 

Sony SRS-X33 
