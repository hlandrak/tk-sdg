Jon Solberg:Opp fra skrivebordskuffen 

For et par år siden hadde Jon Solberg opprydning i skrivebordskuffen. 
Der fant han materiale som krevde en annen type behandling enn den Ni Liv, det springsteen'ske, «heartland»-rockende bandet han vanligvis skriver for, ville ha gitt det. 
Trommene ble satt til side, den akustiske gitaren, mandolinen og fela funnet frem. 
Det nedstrippede utgangspunktet har resultert i Solbergs beste utgivelse til nå, en hvor tekstene hans virkelig kommer til sin rett. 

Telemarkingen skriver godt, nemlig. 
Han kan være syrlig morsom: 
«Eg e ein pasifist med våpenskills/Eg e ein avholdsmann med styrepils.» 
Han kan levere usentimental livsvisdom: 
«Vit hårr du kjem ifrå så finn du veg». 
Og han kan beklage seg over at «radio'n spelar aller Lucinda Williams’ “Sweet Old World”». 
Men som oftest handler det selvsagt om «kjærleiken»: 
«Han lova te han måtte ljuge, Han laug te han bynna å tru/Ho trudde te ho måtte tvile, og tvilte seg sjuk og sjalu.«Stein Torleif Bjella, Tønes, Daniel Kvammen, Erlend Ropstad — landet kryr av dyktige dialektrockere om dagen. 
Og selv om ikke alle Jon Solbergs skrivebordsfunn er like minneverdige, inneholder «Svarteper» minst en håndfull bevis på at han ikke står tilbake for noen. 
