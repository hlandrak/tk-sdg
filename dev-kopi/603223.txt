Idrett eller Kristus
En bok om de mange som med sin sports- og idrettsglede, med eller uten kristen tro, er med å forme samfunnet. 

En skal ikke ha lest særlig mange sider av boken før en faller i egne tanker; ihvertfall hvis en er på alder med hovedpersonen, Thorleif Drangsholt, som ble jaget hjem fra skibakken av sin far som var rasende over at sønnen hadde konkurrert på en søndag. 
Eller anmelderen som husker sin mor som nektet ham å ta bussen til Klappane med hoppski på en søndag. 

«Motstrøms» er en bok om en av landsdelens allsidige idrettsmenn i forrige århundre, men skrevet med innsikt og frimodighet om den strid som den enkelte kristne idrettsutøver kjempet med seg selv: 
Er det synd at jeg driver idrett og konkurrerer med andre på søndagene? 
Jeg skal adlyde far og mor, har jeg lært på søndagsskolen. 

Kirke og bedehus var ikke på Thorleif Drangsholts side da han trosset sine foreldre, men sto fast i sin barnelærdom. 
De var heller ikke med å finne en vei for tvilerne blant de tusener av unge gutter som ga seg i kast med idrett i etterkrigsårene. 

Fem krigsår hadde demmet opp for behovet og for fri utfoldelse i naturen. 
Det handler også boken om, om å bruke naturen, finne glede og styrke til å møte de krav livet kan by på. 
Men den tar også opp et så vanskelig tema som alkohol og idrett, ikke minst det misbruk som er til stede når noe skal feires. 

Forfatterne forteller om en idrettsmann som ikke kan henge mesterskapsmedaljer på stueveggen, men som med sin bevisste treningsvilje var et eksempel for andre. 
Ikke minst i allsidighet. 
Han har gått hundrevis av skirenn, mer enn tusen orienteringsløp. 
Hans barn og barnebarn er blitt idrettsutøvere, til dels på høyt nivå. 
Kanskje en enestående familie i norsk målestokk. 

Hele veien har Drangsholt tatt sin del av frivillighet som drev klubbarbeidet, ikke minst i Oddersjaa, også kalt verdens eldste skiforening. 
Han kan også være med å feire «Idrettsgjengen» som ble stiftet av kristne idrettsutøvere i Kristiansand for 70 år siden. 

Dette er også idrettsbok, men den teller ikke verdensmesterskap og gullmedaljer. 
Det dreier seg om de mange som med sin sports- og idrettsglede, med eller uten kristen tro, er med å forme samfunnet. 
