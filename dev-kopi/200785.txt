Testet:Honda Jazz 

Den er blitt større, bedre å kjøre og mer forseggjort. 
Men på et punkt låter det surt. 

Honda Jazz har vært på markedet i Norge siden 2002. 
Den lille flerbruksbilen imponerte fra første stund med fremragende fleksibilitet og maksimal plassutnyttelse. 

Den smarte bakseteløsningen «magic seats» (hvor sitteputen i baksetet kan vippes opp mot ryggen), ga plass til alt mulig fra jukkaplanter til sammenslåtte sykler. 

I 2009 inntok andregenerasjon Norge. 
Bilen ble da skarpere i utseende og mer forseggjort. 
Nå er det igjen tid for en ny modell, og vi har vært på prøvekjøring i København. 

10 cm lengre 

Den mest åpenbare nyheten er at Jazz er blitt større. 
Nykommeren har vokst hele 10 cm i lengden, og bilen strekker seg nå til 4 meter. 
Hjulavstanden er økt med 3 cm og skulderbredden innvendig er blitt 3 cm bredere (2 cm i baksetet). 
Beinplassen bak er blitt hele 11,5 cm lengre. 

Ifølge Honda har Jazz nå faktisk bedre plass mellom knær og forseterygg enn Mercedes-Benz S-klasse. 

Utseendet er også tydelig endret for å gi bilen mer karakter. 
Frontpartiet har fått familietrekk fra HR-V, langs sidene har det kommet til noen ekstra skarpe hoftelinjer, og hekken preges av markerte detaljer. 
Den ser tøffere ut! 

Den økte størrelsen bidrar til at bagasjerommet har vokst 17 liter til 354 liter. 
Legger du ned baksetet, har du nå fått 8 cm lengre gulv og det er plass til totalt 1314 liter. 

Se bilder av detaljer og interiør her 

De nevnte tallene gjør selvsagt nye Jazz enda romsligere og mer allsidig. 
Med baksetet oppe er det for eksempel nå plass til gjenstander på opptil 128 cm plassert på gulvet. 

Interiøret er noe mer forseggjort og ser bedre ut selv om det er fortsatt er hardplast som råder rundt dashbordet. 
Midtkonsollen er vinklet ørlite mot føreren for å bedre ergonomien og infotainmentsystemet Honda Connect er kommet til. 
Det betjenes via berøringsskjermen på sju tommer. 
Setene er noe bedre å sitte i selv om sitteputen fortsatt er litt kort og det virker å helle litt fram og nedover. 

Jazz er bygget på en helt ny plattform den deler med HR-V. 
Jazz er fortsatt veldig lettkjørt, men kjørefølelsen er kvesset bra til, slik at den oppleves mer presis. 
Understellet er forbedret, karosseriet er blitt stivere og vekten er redusert med 12 prosent fra forgjengeren. 

Ny girkasse 

Girkassen er endelig blitt sekstrinns, og den er lettsjaltet og presis. 
CVT-girkasse er også tilgjengelig, men den er fortsatt slitsom og støyende under akselerasjon. 
Støynivået i bilen generelt skal være redusert, noe som virker å stemme på vår kjørerute i området rundt København. 

Les også: 
Vet du hva disse varsellampene betyr? 

Honda har kuttet ut både motoren på 1,2-liter og 1,4-liter til fordel for en 1,3-liter på 102 hestekrefter. 
Den er sterkere enn de den erstatter. 

Samtidig representerer den det store svakhetspunktet med nykommeren. 

For mens andre bilprodusenter utvikler nye krympete motorer med alskens moderne teknologi for å oppnå lavest mulig forbruk- og utslippstall, kjører Honda videre med en ny tradisjonell bensinmotor. 
Her er det ikke færre sylindre eller turbo for å øke ytelsene. 

Det betyr en motor du må jage mye på turtallet, som ikke har særlig til dreiemoment (123 Nm v/5.000 o/min!) og et CO2-utslipp som ikke imponerer i 2015. 
Med CVT-girkasse ligger utslippet på 106 g/km mens det manuell kasse ligger på 116 g/km. 
Det burde ligget godt under 100 gram for en ny bil i denne klassen. 

På spørsmål om hvorfor Honda, som for øvrig er verdens største motorprodusent, har valgt en slik løsning, får vi svar om at det hele er et kostnadsspørsmål. 
Det er også grunnen til at det ikke foreligger noen planer om en form for ladbar hybrid-utgave eller videreføring av den tradisjonelle hybriden, som ble tilgjengelig på forrige generasjon. 
Den fås nå kun i USA og Japan. 

Se bilder av eksteriør og detaljer her 

Der Honda har lagt inn penger, er derimot på sikkerhet. 
Aktiv bremsehjelp i lavere hastigheter (under 32 km/t) blir standardutstyr. 
Videre får du bilen med fem nye sikkerhetsinnretninger som kollisjonsvarsling, intelligent fartsbegrenser, skiltgjenkjenner, filskiftevarsler og fjernlysassistent. 

Les mer: 
De beste filskiftevarslerne er testet Honda Jazz har opp gjennom tidene mottatt 70 utmerkelser for alle mulige bragder. 
En smart og praktisk bil er blitt enda bedre, men Honda burde gitt den en bedre motor når de først har satt i gang. 
Nå imponerer den ikke voldsomt mot de typiske konkurrentene Kia Venga og Toyota Verso S. 

Prisen begynner på 180.000 kroner og bilen er i Norge i løpet av kort tid. 

Reiseomkostningene til denne reportasjen er dekket av importøren. 
Les mer her 
