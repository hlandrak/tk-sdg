Fjerde plate på 42 år
Han har vært Kris Kristoffersons keyboardspiller siden 70-tallet. 

Donnie Fritts var involvert i den legendariske musikken som oppsto i Muscle Shoals i Alabama, og han har skrevet sanger som gikk på listene med Charlie Rich, Dusty Springfield, Boxtops, Dolly Parton og Waylon Jennings.Noen solokarriere å snakke om er det derimot ikke blitt. 
Han debuterte alene i 1974, men 42 år senere er 73-åringen fra Alabama bare fremme ved soloalbum nummer fire. 

Til gjengjeld har det vært verd å vente på. 
"The oldest baby in the world" kunne tilhørt Kris Kristofferson, som han spilte med i mer enn 40 år, men den er skrevet sammen med John Prine og bærer også hans stempel. 
En flott sang er det uansett. 

"Tuscaloosa 1962" har på sin side spor av både Randy Newman og The Band. 
Stemmen er ikke verdens beste, men den understreker stemningen som preger platen. 
Melankoli, nostalgi og vemodig kjærlighet er godt representert, med "Temporarily forever mine" som essensen av alt dette. 

Samtidig finner vi sanger her som viser hvorfor han kalles Funky Donnie Fritts, som "Good as new". 
Og er ikke sangen hans egen, som Amanda McBrooms "Errol Flynn", høres den likevel slik ut. 

Det skader ikke å ha John Paul White fra oppløste Civil War som produsent. 
Heller ikke med gjester som Brittany Howard og Ben Tanner fra Alabama Shakes. 
Pluss The Secret Sisters, Jason Isbell og Dylan LeBlanc, i tillegg til gamle venner som David Hood og Spooner Oldham. 
Sistnevnte har vært med på å skrive tittelkuttet "Oh my goodness", en vakker sang skrevet på et tidspunkt der du ser at livet har sin ende. 

Beste kutt: 
"Errol Flynn", "The oldest baby in the world", "Them old love songs", "Lay it down", "Temporarily forever mine". 

Tre andre veteraner som er kommet med fine plater i år: 

Mavis Staples: 
