Bokanmeldelse:Iben Akerlie: 
«Lars er LOL» 

Forfatterdebutant og skuespiller Iben Akerlie (28) briljerer med helstøpte personer og engasjerende handling i barneboken «Lars er LOL» - som smeltet denne leseren. 

For Akerlie skriver smart om dårlig selvtillit og nettmobbing, og det er ikke gutten med Downs syndrom det er synd på. 

Alle de andre i klassen får søte førsteklassinger som fadderbarn. 
Amanda må være fadder for en ny gutt i samme klasse, som har Downs syndrom. 
Hun er full av fordommer 

Boka handler om gruppepress, mobbing og forelskelse – alt snekret sammen på en smart måte jeg ikke skal røpe her. 

Men det jeg liker best med romanen er at den tar på alvor jenters dårlige selvtillit. 
Amanda er villig til å ofre alt for å tekkes de to perleøredobbvenninnene i klassen som driver en mobbeblogg. 

Heller enn selv å havne på bloggen, sviker hun Lars på verste vis og blir klassens persona non grata. 
Det er uforståelig at hun gjør dette, men ønsket om å være usynlig og nøytral kommer foran alt. 
Etter noen uker i usynlighet, også for bestevennene Sari og Kay, skal hun komme til å se annerledes på det. 

Lars er en kompleks og interessant person. 
Det finnes ikke mange med Downs syndrom i den norske litteraturen. 
Debutant Iben Akerlie drar med seg mange problemstillinger når hun velger å plassere Lars midt i handlingen, og gjør det ikke lett for seg selv. 

Nettmobbingen er ondsinnet, godt planlagt og vanskelig å stoppe, og den går hardest ut over Lars. 
Men dette er ikke en fortelling om at det er synd på gutten med Downs. 
Lars står rakt i det. 
Han sier selv han er spesiell – og mener det er en positiv karakteristikk. 
Lærer Janne, derimot, er kjedelig. 
Etter å ha bli kjent med Lars og det fortryllende livet han og faren lever, er det faktisk lett å være enig med ham i det. 

Om forfatteren: 

Boka er ikke perfekt. 
Tidvis observerer Amanda verden rundt seg som en voksen, og ikke som en 12-åring. 
Det er også for mange frampek om at hun kommer til å svikte Lars. 
Men dette er perfekt lesning. 
I tillegg til Lars finnes det flere personer som oppleves helstøpte og troverdige, som bestevenninnen Sari og faren til Lars. 
Amandas utkårede Adam gjennomgår en troverdig utvikling, fra å være en fnisete fotballspiller i flokk til å ta selvstendige valg. 

Jeg håper boka blir filmatisert sånn at flere oppdager den. 
Jeg håper dette er første bok i en serie om Amanda og vennene hennes. 

«Lars er LOL» er fylt til randen av humanistisk tankegods, pinlige fjortisepisoder, selvutvikling, og til og med et hett kyss i dalende snø rett opp under jul – verdens største romantiske klisjé. 
«Lars er LOL» smeltet denne leseren. 

Sjekk ut bokhøsten: 
Disse bøkene gleder vi oss til i høst: 

Soundcloud: 
Høstens beste bøker 
