Trådløst musikksystem fra Sony
TEST: 
Sony SRS-X88/X77 trådløst flerromsanlegg. 

Det har etterhvert blitt mange om beinet når det gjelder trådløse flerromsanlegg for musikk. 
Sonos, som sammen med Squeezebox startet trenden på begynnelsen av 2000-tallet, har lenge vært dominerende på dette området. 

Men nå har de fått betydelig konkurranse fra både Samsung, Denon og Philips. 

Nå melder også Sony seg i dette markedet, etter å ha konsentrert seg mest om enkeltstående Bluetooth-systemer. 

Forskjell på multirom og trådløs 

Et multiromssystem er med andre ord ikke det samme som det vi vanligvis forbinder med en trådløs høyttaler. 

Poenget er altså at du skal kunne utstyre huset med et system der alle høyttalerne (og frittstående enheter koblet til stereo/hjemmekinoanlegg) skal kunne snakke med hverandre via en felles app. 

Når du står opp om morgen, skal du kunne våkne av din favorittmusikk fra Spotify eller din foretrukne nettradiokanal. 
Musikken følger deg ut på badet. 
Når du senere spiser frokost, dukker den samme musikken opp på kjøkkenet. 
Vel plassert i sofaen med dagens første kaffekopp kan du nyte musikken fra hovedanlegget i stua 

Ingen begrensninger 

Ofte har slike anlegg begrensninger. 
Noen av dem takler for eksempel ikke alle filformater, andre begrenser seg til én strømmetjeneste, mens atter andre ikke tillater at du kobler til utstyr de ikke har laget selv. 

Sony har tenkt stikk motsatt. 
Deres SRS-serie er åpen så å si i alle ender. 
Her støttes alle tenkelige lydfiltyper, inklusive de såkalte høyoppløste formatene som skal gi bedre lyd enn CD. 

Via Bluetooth, Google Cast og AirPlay kan du bruke alle strømmetjenestene. 
Spotify støttes via Connect (krever Spotify-app i tillegg), mens YouTube (bare med lyd) kan legges rett inn i Sonys egen SongPal-app (iOS og Android). 

Sony bruker for øvrig et eget system kalt LDAC for å forbedre lyden via Bluetooth. 

Serien består foreløpig av tre enheter: SRS-X99, SRS-X88 og SRS-X77. 
Vi har testet de to siste. 

Flott utseende 

SRS-X88 gir et flott inntrykk når vi pakker den opp. 
Den pianolakk-aktige overflaten minner ikke så lite om eksklusivt stereoutstyr, og det er bare størrelsen som minner oss på at dette er en trådløs høyttaler til 3.695 kroner. 

Også lyden er formidabel. 
Sony har i motsetning til konkurrentene unngått å gå i «gompebass»-fella. 
Bassen er med andre ord ren og kontrollert, og den lar dermed den viktige mellomtonen slippe igjennom. 
Det nytter stemmegjengivelsen svært godt av. 

Også toppen er på plass. 
Cymbaler klinger ut som de skal, og musikken har både luft og detaljer i toppen. 
Og faktisk - da vi prøvde med en DSD-fil rippet fra SACD via en Playstation 3 (et typisk nerde-prosjekt, får vi vel si), kom den varme lyden som er karakteristisk for dette mediet fram. 

At en trådløs multiromshøyttaler i det hele tatt kan spille av slikt, er jo noe av en sensasjon. 
Vanligvis er slikt forbeholdt svinedyre DAC-er i high end-klassen. 

Ganske høyt kan du spille også, selv om dette på ingen måte er noen party-høyttaler. 
Lyden blir merkbart bedre når vi tar av grillen (noe som gjøres med en kjekk, liten magnet som følger med). 
Men da lider utseendet, og det tok ikke lang tid før vi satte på grillen igjen av rent estetiske grunner. 

Greit oppsett 

Oppsettet gikk greit via SongPal-appen. 
Det er bare å trykke på «pluss»-tegnet og følge anvisningene. 

Vi kan likevel ikke la være å smile litt. 
For hvorfor skal vi behøve å gjøre noe som helst, Sony? 
Kan ikke enheten bare komme opp av seg selv når den er slått på? 
Du kjøper den jo ikke for at den skal stå til pynt... 

Vil du starte med Bluetooth-forbindelse, velger du Bluetooth-knappen på toppen av høyttaleren. 
Om du vil sette opp høyttaleren for WiFi først, bruker du nettgjenkjennings-knappen (WPS) på baksiden. 

Verre var det når lillebroren SRS-X77 skulle settes opp. 
Den fikk vi overhodet ikke forbindelse med. 
Årsaken viste seg å være at den hadde blitt brukt før, og dermed var satt opp for et annet nettverk. 

Ved å trykke på «Reset»-knappen på baksiden ordnet dette seg. 

Går på batteri 

X77 går på batteri, og dermed praktisk å ta med seg rundt. 
Også på badet fungerer Sonys høyttaler glimrende. 
Her bør du som kjent absolutt ikke koble utstyr som ikke er jordet permanent til strøm. 

Få andre har laget batterihøyttalere som fungerer i flerromssammenheng, kanskje fordi strømmen tar fort slutt. 
Vi fikk ikke langtidstestet Sony-en i så måte, men merket oss at den fortsatt virket etter flere timers bruk. 

Selv oppgir Sony ti timers brukstid etter opplading. 

På vår vei rundt i huset opplevde vi derimot at lyden kom og gikk. 
Men ved hjelp av den utfellbare antennen (som også finnes på X88) vi klarte med litt justering i passeringen å få den til å spille overalt når den sto i ro. 

Lyden i lillebroren SRS-X77kan selvsagt ikke måle seg mot SRS-X88, og siden den koster bare en tusenlapp mindre framstår storebroren som et bedre tilbud. 

Likevel kan vi bare nikke anerkjennende at Sony har valgt å beholde lydkarakteristikken framfor å «pumpe» opp lyden kunstig, slik at X-77 blir en nedskalert utgave av X-88. 
På små rom fungerer den brillefint. 
selv om vi savner den langt kraftigere og fyldigere lyden fra storebroren. 

Virvar av apper 

Men så kommer vårt viktigste ankepunkt: 
I sin iver etter å støtte alt mulig har Sony overlatt vel mye til brukeren. 

Du må faktisk være noe av en trådløs musikknerd dersom du skal få Spotify, Tidal, DNLA-overføring fra egen server til å spille sammen. 
Det blir mye skifte av apper, og Sony er prisgitt tredjepart for at ting skal fungere. 

Resultatet blir et virvar av apper som alle fungerer forskjellig. 
For eksempel er det ikke mulig å søke i egne musikkfiler. 
Her kommer det bare opp en alfabetisk liste. 
Har du tusenvis av låter, blir det fort en uoverkommelig oppgave å finne fram. 

Mange vanskeligheter 

Vi slet også med å dirigere lyden fra nettradioappen TuneIn slik at den traff riktig høyttaler. 
Her er det Google Cast som brukes som overføringsprotokoll, og her fikk vi stadige feilmeldinger når vi prøvde å dirigere lyden fra X88 til X77 og tilbake igjen. 

Vi klarte heller ikke å få verken Mac eller Windows-PC (her måtte vi som vanlig laste ned driver) til å spille via USB-inngangen på X88. 
Enheten kom rett og slett ikke opp, uansett hvor mye vi avinstallerte tidligere drivere, reinstallerte Sony-driveren, trakk pluggen ut og inn og skrudde både høyttaler og PC av og på. 

Å legge rom sammen er derimot veldig enkelt. 
Du drar rett og slett høyttalerne man ønsker skal spille sammen i én klynge. 
Deretter lagrer man dem som en gruppe, slik at man kan hente sammenstillingen fram igjen. 
Vil du skille høyttalerne fra hverandre igjen, holder du fingeren på høyttalersymbolet og drar den ut av klynga. 

Bedre i neste runde? 

Men det meste annet må som sagt ordnes i apper som Sony ikke har kontroll over. 
Det er forsåvidt tilfelle med flere av konkurrentene også, og det er vel egentlig bare Sonos som har et fullt ut integrert system med egen avtale med både Spotify WiMP/Tidal og de fleste andre strømmere på markedet. 

At Sonos kan gjøre dette og ikke Sony, skjønner vi ikke helt. 
Sonos er jo en mygg i forhold til den japanske kjempen. 

Selv om vi må bifalle anleggets allsidighet og fleksibilitet, hadde vi foretrukket at Sony hadde kikket litt på lederen i dette markedet og gjort systemet sitt mer helhetlig og brukervennlig. 
Et system som enten virker perfekt eller ikke i det hele tatt er mindre frustrerende enn et system som er uforutsigbart og forvirrende. 

Tross alt snakker vi om hjemmehygge her, og ikke et dataprosjekt som skal løse fritidsproblemene dine. 
Sony blir for mye av det siste, synes vi. 

Sony SRS-X88 

Men alt kan jo oppdateres via programvare, og Sony-systemet har så mange kvaliteter at vi tror det kan bli riktig bra når det får noen måneder til på baken. 
