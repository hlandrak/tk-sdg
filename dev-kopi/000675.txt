Rocksmith
For lite, for seint. 

2005 markerte starten på et gullrush i spillbransjen. 
Den lille utvikleren Harmonix lanserte musikkspillet Guitar Hero og ble på kort tid et trendsettende selskap. 

Millioner av dollar rant inn i på kontoen til selskapet, for i tillegg til spillet ble det solgt millioner av plastinstrumenter. 
Gitarer og trommesett som stort sett ikke dugde til noe stort utover å la folk flest leve ut rockedrømmen i sin egen stue. 

Selv har jeg ikke tall på antall timer som gikk med før jeg endelig klarte den vanskeligste låten i spillet Guitar Hero 3; «Through the fire and flames» av gruppa Dragonforce. 

Men hva om alle timene hadde blitt brukt på å lære med å spille på en virkelig gitar? 

Rocksmith forsøker å forene disse opplevelsene. 
Ett år etter spillet kom ut i USA, er det nå på vei til resten av verden – men er i begge tilfeller flere år for sent ute. 
Ikke bare er musikkspill tilnærmet død, Rocksmith er ikke et godt nok spill til å gjenopplive sjangeren. 

For nybegynnere 

En enkel overgangskabel kobler raskt gitar eller bass til konsollen, og med en godt forklart introduksjon får du raskt stemt instrumentet riktig. 
Før hver eneste sang, blir du bedt om å sjekke at den er stemt riktig. 

Konseptet er kjent for alle som har spilt Guitar Hero eller Rock Band. 
Hver streng har en egen farge, det er til stor hjelp når notene kommer flyvende inn mot gitarhalsen. 

Rocksmith forklarer hvordan du skal spille med teskje. 
Her skal alle med, også de som aldri har rørt et instrument, Alt for å forsikre seg om at nye spillere ikke blir skremt vekk. 
Dessverre vil gitarinteresserte raskt legge vekk spillet. 

Dette er et godt hjelpemiddel for unge aspirerende rockestjerner som vil lære seg et instrument for første gang. 
Men med en gang nivået går over det helt grunnleggende, er ikke dette spillet mer enn kuriosa. 

For lite presisjon 

Rocksmith 

Tiden mellom hver gang du slår an en streng, til spillet oppfatter dette er for høy. 

Spillet analyserer lydbølgene fra strengene for å se om du har truffet riktig note, men dette tar så lang tid at det er vanskelig å spille presist. 

Krever en sang raske bevegelser, registrerer spillet ofte feil. 
Har du spilt feilfritt i en lengre periode kan du derfor miste bonuspoeng fordi lydene fra gitaren blir feilanalysert. 

Dette overskygger dessverre opplevelsen av resten av spillet, som inneholder det meste som forventes av et høykvalitets musikkspill: 
Utfordringer, gode låter, øvingsmodus og fritt valg mellom vanskelighetsgrader. 

Konseptet er fint, men da må det fungere godt nok. 

Ønsker du å lære deg å spille gitar, spille i et band, eller bli rockestjerne? 
Meld deg på en musikkskole. 
Rocksmith byr på for lite, for seint. 

Spiller du fortsatt musikkspill? 
I så fall, hvilke? 
Legg inn din kommentar under. 

«Rocksmith» krever at du har en egen gitar eller bassgitar, kabel for å koble deg til konsollen følger med spillet. 
