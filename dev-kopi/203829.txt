Billigere enn den ser ut
Men den imponerer ikke. 

Den mest solgte modellserien til Mercedes har nådd midtlivskrise og får en facelift. 
Det er ikke store forskjellen utvendig. 
Det er under skallet det skjer. 
Alt dette kommer vi tilbake til. 
Først kjører vi den. 

Vi setter oss inn i den lekreste av de alle. 
Coupéen oser luksus og mange digger det. 
Jeg må innrømme at jeg aldri har kjørt C300 og min villfarelse trodde jeg at tallkombinasjonen fortsatt bød på en sekssylindret 3-liter under panseret. 
Men det er lenge siden. 

Uinspirerende 

Skuffelsen var til å lukte på da jeg trykket på den turbindesignede startknappen (en av nyhetene på faceliften) og hørte en firesylindret toliter uten noen som helst form for lyddesign ut høyttalere eller enderør. 
Etter at den største skuffelsen over å ha gått glipp av to halvlitere hadde lagt seg, kom den neste. 

For selv om motoren visstnok er splitter ny og byr opp til dans med 258 hester og 370 Nm, hjelper det lite når dansepartneren hverken eier rytme eller gehør. 

Samspillet mellom gasspedalens følsomhet fra fotblad til spjeld kunne mildt sagt ha vært bedre. 
Det er nær sagt umulig å få motoren til å gjøre det du ber den om. 
Joda, full gass skjønner den, men å balansere effektuttak gjennom sving fra den ufølsomme gasspedalen er utrolig nok litt kinkig. 

Girkassa gjør det ikke enklere. 
Har du ligget på jevn gass en stund og vil ha en rask akselerasjonsøkning, føles ventetiden som flere sekunder. 
I realiteten er den rundt to i de fleste tilfeller. 
Den er ikke spesielt mye raskere selv om den står i de sportsligere programmene, dersom du har kjørt normalt en stund. 
Uansett hvilket kjøreprogram du velger, er girskifltene silkemyke. 
Sport+ er egentlig ikke noe alternativ. 
Turtallet blir for masete, uten at du får noe annet spesielt igjen for det. 

9-trinns-automaten tyr ganske så ofte til nedgiringer. 
Nesten alltid havner nåla på 4000 omdreininger og mange ganger skjer det i sving. 
Det virker ikke som den tar hensyn til din aktivitet bak pedal og ratt. 
Bakhjulsopphenget er også av den litt løse typen, så man opplever en del korrigeringer i sving. 

Da er det ikke spesielt kult at også styringen formidler lite og er ullen. 

Ønsker du sekssylindret lyd og alt det andre jeg savner på C300, er du nødt til å banke på døra til AMG. 
C43 har nemlig alt det C300 mangler. 
Det er faktisk nesten utrolig hvor ulike de to bilene er i opplevelse. 

Sportslig understell 

For første gang på det jeg kan huske, kjører jeg en Mecedes med vanlig spiralfjærer. 
Bilene vi får utdelt er gjerne fullspekkede. 
Med luftfjæring er Mercedes høyt oppe på duvende komfort. 

Sportsunderstellet er et hyggelig bekjentskap. 
Det er fast, men ikke stivt og oppfører seg slik de aller fleste ønsker. 
Men bakhjulstrekkeren er ganske levende. 
Det merker godt at det må korrigeres ved pådrag og oppslipp, til og med rett frem og ganske mye i sving. 
Bilen ruller på Bridgestone Potenza i den snille dimensjonen 245/40ZR18. 
Det holder for at den biter godt i asfalten, men dekkene bråker overraskende mye. 

Jeg sitter godt i sportsstolene, men savner å kunne stille setet lavere. 
Samtidig går todørsbilene glipp av massasje i setene. 
Baksetet passer ikke for voksne. 
Undertegnede er 190 cm høy og mangler fem cm takhøyde og knelengde. 
Bagasjerommet er stort og setene kan legges ned 45/10/45, så du får med deg langrennski og fire personer. 

Nyhetene 

C-Klasse var siste Mercedes ut med analoge metere i dashbordet og har nå fått en 12,3 tommer foran rattet. 
Overraskende nok har de ikke installert «glassplanken» som vi er blitt kjent med i S-, E-, A- og G-Klasse. 
Her har de plassert den i dashbordet. 

Det er fordi den fortsatt kan bestilles med analoge målere. 
Funksjonene er de samme som på de øvrige og styres fra rattet som opprinnelig stammer fra S-Klasse. 
Skjermen foran styres med venstre tommel, den nye widescreenskjermen på 10,25 tommer med høyre tommel. 
Enkelt og greit, selv om skjermstyring krever mer oppmerksomhet vekk fra veien enn vanlige knapper. 

Command-systemet er som før, ikke med den store skriveflaten som A-Klasse har fått. 
Den har heller ikke fått stemmestyringssystemet Mercedes-Benz User Experience fra A-Klasse. 
som gjør det mulig å gi mer naturlige kommandoer til bilen. 

Derimot er autonome sikkerhetssystemer oppgradert til S-klasse-nivå. 
Vår testbil har ikke disse systemene på utstyrslista, så det har vi ikke testet, men vi kjørte dem i nye A-Klasse på lansering. 
Det fungerer bra, men Tesla har foreløpig den mest autonome kjøringen fortsatt. 

Ser nesten ikke forskjell 

Utvendig er ikke forandringene store. 
Diamant-grillen er nå standard på Sedan og Stasjonsvogn. 
Coupe og Cabriolet har alltid hatt den. 
AMG C63 får Panamericana-grillen med de karakteristiske stående ribbene, men C43 får en kraftig vannrett ribbe. 

Kikker du ekstra nøye etter, oppdager du at også fangerne har ny design. 
Det som er langt viktigere og noe man virkelig merker på vinterstid er de nye avanserte frontlyktene. 

Coupe og Cabrioet har LED High Performance adaptive lys som standard men kan bestilles med Multibeam LED lykter med til sammen 84 dioder som masker ut biler og trafikanter foran deg. 
Det fungerer helt utrolig bra. 

Lampene har også Ultra Range langlys som lyser hele 600 meter. 
Mørkekjøring har aldri vært mer behagelig. 
Andre morsomheter er at både fartsholder og klimaanlegg og så styres av navigasjonen. 
Nå senkes farten før den aktuelle skiltingen, før kryss, rundkjøringer og svinger. 
Klimaanlegget stenger luftinntakene til klimaanlegget i tunnelene via informasjon fra navigasjoen. 

Ny motor 

C200 får en ny 1,5 liters letthybrid med 48 volts strøm med 184 hester og 280 Nm. 
Den har en reimdrevet startmotor/hjelpemotor på 14 hester som hjelper bilen silkemykt i gang fra stillestående samtidig som den gir litt dyttehjelp før turboene har fullt ladetrykk og ved girskifter. 

Hyggelig priset 

Du trodde kanskje du skulle finne en prislapp på nærmere millionen? 

C300 starter på 577.900. 
Denne har bare ekstrautstyr for 120.000 kroner. 
Det er lite i dette segmentet, og den er ikke overveldet utstyrt heller. 

Som nevnt har den hverken den nye sikkerhetspakka, den mest avanserte cruise-kontrollen eller luftfjæring. 
Du har nøkkelfri start, men du må fortsatt trykke på nøkkel for å åpne og lukke. 

Ekstrautstyret omfatter blant annet AMG eksteriør og interiør, 18-tommere, elektriske stoler, digitale instrumenter, sportsunderstell, Multibeam LED og Burmester lydanlegg. 

Vi gleder oss til å prøve minste motor og diesel-hybriden når de kommer. 
