Kurt Nilsen synger julen inn – som i fjor, forfjor og året før
Uangripelig håndverk fritt for overraskelser. 

Det begynner å bli en tradisjon på linje med «Grevinnen og hovmesteren» på NRK på lillejulaften. 
Kurt Nilsen fyller landets konsertsaler i desember. 
År etter år. 
I løpet av fem dager skal han opptre for 16.000 tilhørere i Grieghallen. 
Alle konsertene var utsolgt for et par måneder siden, og både svartebørs og falske billetter har vært et problem. 

Visst er det bunnsolid. 
Kurt Nilsen synger som en gud og musikerne kan sitt fag. 
Men det er likevel ikke alltid helt lett å forstå gigantsuksessen. 
Skal en være litt slem, kunne en kalle dette julekonsertenes svar på Pizza Grandiosa. 
Lettspiselig og uten plagsomt mye krydder. 
I all hovedsak består nemlig kvelden nok en gang av materialet fra juleplaten «Have Yourself A Merry Little Christmas» som Kurt Nilsen og KORK ga ut i 2010. 

Så mye har da ikke endret seg siden sist Kurt Nilsen hadde julekonsert her i byen. 
Ei heller Kurt selv. 
Heldigvis. 
Riktignok har han flyttet østpå, men det er den samme gamle jordnære kjuagutten som møter salen med sitt – halliais folkens. 
Eg ska forsøke å gi dokker litt julestemning før eg skubber dokker ut i drittværet igjen. 

Han begynner tradisjonen tro med «Have Yourself A Merry Christmas» før han fortsetter med «White Christmas». 
Som i fjor og året før. 
Noe nytt er det likevel. 
Denne kvelden har han med seg et lite dusin strykere på scenen. 
De gjør riktignok ikke så veldig mye av seg, men tilfører likevel litt ekstra på noen av sangene uten at det blir plagsomt pompøst av den grunn. 

Midtveis overtar den faste gjesteartisten Christel Alsos scenen. 
Med sitt helnorske repertoar gir hun kvelden et mer tradisjonelt preg. 

Når Kurt kommer tilbake på scenen kan ha stolt meddele at juleplaten hans nå har klatret opp til annenplass på VG-listen. 
En imponerende prestasjon, men det sier nok også noe om dagens VG-liste. 
Til sammen har albumet tilbrakt mer enn et år på listen i løpet av de syv årene som er gått siden utgivelsen. 

Ut på våren kommer Kurt Nilsen med nytt album. 
Det spørs vel om han noensinne klarer å toppe suksessen fra juleplaten. 
For selv om mannen etter hvert kan leve svært godt hele året av en liten juleturné i desember, har han sannsynligvis også ambisjoner om å gjøre det bra med sitt eget materiale. 
Noe som ikke alltid har vist seg like lett. 
Kanskje det er symptomatisk at bare knapt tusen møtte frem på sommerens Festningsrock på Sotra der han toppet plakaten. 
På samme tid var det allerede solgt 11–12.000 billetter til vinterens konserter i Grieghallen. 

Selv om crooneren Kurt er i sitt ess med tradisjonelt amerikanske repertoar som «White Christmas», «Winter Wonderland» og «Little Drummer Boy», er det mest når han trår litt utenfor Colanissens landskap at han klarer å vekke julestemningen. 
For det er med «Himmel på vår jord», DumDum Boys sin «Stjernesludd» og ikke minst duetten «Gje meg handa di» med Christel Alsos at han får vist hvilken unik stemmeprakt han har. 

Som alltid avsluttes kvelden med ekstranumrene «Silent Night» og «Deilig er jorden» som allsang med et stående publikum. 
Det er synd å måtte si det, men det er lenge siden vi har hørt spakere allsang fra Grieghallens publikum under avslutning av en julekonsert. 

Anmeldelsen er gjort på grunnlag av lørdagens første konsert. 
