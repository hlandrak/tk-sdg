Batteridrevet sirkelsag for metall
Alt er ikke laget av tre, og denne saga tar seg av dette. 

Tre er ganske lett å jobbe med, og de fleste av oss har mye forskjellig verktøy som gjør jobben enklere og raskere. 
Men når det er metall som skal bearbeides blir det straks verre. 

Er det rør, stenger eller profiler så er det baufila som tas fram. 
Det tar tid, kan bli litt slitsomt og resultatet blir sjelden vakkert. 
En omgang med fil er som regel nødvendig etterarbeide. 

Har du vinkelsliper får du kappet det meste, men det bråker, gnistrer og det blir sjelden pent. 

Hvis det er snakk om plater er det enten platesaks til tynne plater, eller et spesialblad i stikksaga. 
De mer avanserte har også vært borti en platenibbler, som kan lage alle slags fasonger i plater. 

Men det finnes verktøy for kapping av stenger, rør og profiler som også kapper plater - vi snakker om en sirkelsag for metall. 

Egenskaper 

Bosch GKM 18 V-LI Professional ser ut som en vanlig liten håndholdt sirkelsag, men den har noen spesielle egenskaper. 
Den har først og fremst et spesialblad beregnet på metaller, både stål og andre metaller som for eksempel aluminium. 

Rotasjonshastigheten er også noe høyere enn sirkelsager av tilsvarende størrelse, beregnet på tre og trebaserte materialer som fiberplater og lignende. 

Saga leveres som komplett sett med lader og to batterier, eller som separat verktøy for de som allerede har dette. 

Vårt testeksemplar ble levert med lader og to stk 18 volt 5Ah batterier. 

I bruk 

Maskinen oppleves ganske lett, vekten er godt distribuert og gir god balanse. 
Grepet er godt som på alle blå Bosch-maskiner. 

En nedfellbar bærekrok er også en praktisk detalj. 

Den er utstyrt med LED-lys som lyser opp arbeidsstedet. 
Dette aktiveres når du trykker inn startknappen, men du må trykke inn sperreknappen for at saga skal starte. 
Fint med arbeidslys før man starter selve jobben. 

Kappen rundt sagbladet er gjennomsiktig rett over der bladet jobber, så det er utmerket innsyn til bladet og arbeidsstykket. 

Skjæredybden kan justeres fra 0 til 50 millimeter, grunnplaten er hengslet og lett å stille inn. 
Det anbefales at mindre enn en full tannhøyde er synlig under arbeidsstykket. 

Snittmarkeringen er litt annerledes enn på andre sirkelsager. 
Det er formet som en trekant med en kantmarkering. 
Snittet kommer til høyre for spissen på trekanten, venstre side av kantmarkeringen vil da dekke snittet. 

Et justerbart sideanlegg er også standardutstyr. 

Saga starter raskt, men mykt og det blir ingen kast eller annen bevegelse i selve saga under oppstart. 
Ved stopp er nedbremsingen svært rask og vi merker tydelig at rotasjonsenergien overføres til saga. 
Ved kapp av rør og profiler er ikke dette noe problem. 
Sager du i plater og skal stoppe midt i må du derimot passe på, men egentlig ikke mer enn man alltid skal når man jobber med kraftig elektrisk verktøy. 

Svært effektiv! 

Vi ble rett og slett imponert over ytelsen. 
Den sager både stål og aluminium uten antydning til slit, ofte til og med uten gnister. 
Bare ved kapping av armeringsjern fikk vi en del gnist, men vesentlig mindre enn med vinkelsliper. 

Sammenlignet med vinkelsliper eller stikksag med spesialblad for metall er den helt overlegen på alle måter: 
Raskere, langt penere snitt og mye lettere å arbeide med. 
Dessuten er støynivået svært lavt, selve saga avgir bare 75dB. 
Vi hadde ikke noe påtagelig behov for hørselvern, bortsett fra ved saging av plateprofiler. 
Den vanlige bordsirkelsaga vår støyer for eksempel langt mer. 

Konklusjon 

Bosch GKM 18 V-LI Professional er en metallsag som både har glimrende ytelse og er svært enkel og behagelig i bruk. 

Den gjør jobben bedre og mye raskere enn de andre alternativene og er et glimrende tilskudd til verktøysamlingen hvis man jobber med metallkonstruksjoner i tillegg til andre materialer. 
