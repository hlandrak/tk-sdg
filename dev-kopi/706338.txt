Brighton-bandet kan sin pop-ABC
Radiovennlig britpop som spenner vidt. 

The Kooks: 
"Let's go sunshine" (Awal/Border) 

The kids are not alright, synger The Kooks som en vri på The Who-klassikeren. 
De fortsetter "Kids" med å fortelle oss at galningene har tatt over gode, gamle England. 

Selv så Brighton-bandet dagens lys for 14 år siden og har hatt en pause på fire år siden "Listen". 
Åpningen "Kids" er allsangvennlig poppønk og står i kontrast til påfølgende, boybandaktige "Believe". 
Det er fint at de blåser i sjangergrenser, men det får være måte på. 

Britpop er likevel en løselig fellesnevner for de 15 kuttene, og kvartetten med vokalist Luke Pritchard og gitarist Hugh Harris i spissen har nøye studert hva andre har gjort før dem. 

"Pamela" er skåret over samme lest som "Kids", pluss en smak av Morten Abel. 
Neppe favorittsanger for Kooks-fansen, men vi kan bli enige om at "No pressure" har den rette sommerpartyfølelsen. 
Fell in love with the summer, but I'm just blowing in the wind, synger Pritchard. 

Tydeligvis en fyr som liker å leke med gamle sangtekster. 

Beste spor: 
"Kids", "Pamela", "No pressure". 
