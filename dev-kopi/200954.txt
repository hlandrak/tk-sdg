TEST:Sony MDR-Z7 hodetelefon 

Bra lyd, men her betaler du mer enn du behøver. 

Det er ikke alle musikkelskere som har anledning til å la yndlingslåtene dundre i veggene til alle døgnets tider. 
Dermed er hodetelefoner et godt alternativ, både for å bevare husfreden og naboforholdet. 

Men de er på ingen måte skapt like. 
Noen av dem kan puttes i ørene, andre ligger utenpå hodet. 
Noen egner seg godt til å ta med i lomma sammen med mobiltelefon, andre må du ha ryggsekk for å få med deg. 

Til hjemmebruk 

Og atter andre egner seg best til hjemmebruk, og vil være både upraktiske og altfor skjøre til å ta med på farten. 
Mange av disse krever dessuten så mye strøm at de ikke får utnyttet sitt fulle potensiale om de drives av en mobiltelefon eller bærbar mediespiller alene. 

Sony MDR-Z7 tilhører den siste kategorien. 
De er så svære at vi knapt kan forestille oss at vi skulle bruke dem på et tog eller fly uten å skumpe borti naboen. 
Dessuten finner vi fort ut at mobiltelefon eller iPad er en dårlig idé. 

Dette er high end-hodetelefoner som helst skal brukes sammen med en separat hodetelefonforsterker, fra en hjemmekinoreceiver eller lydkortet i en PC/Mac. 

Krever høykvalitets-utstyr 

Om du kjører denne hodetelefonen direkte fra en mobiltelefon, blir lyden svak og ullen - rett og slett uinspirert. 
Til slikt bruk er du bedre tjent med lettdrevne øreplugger eller et sett med rimelige øreklokker med lavere motstand og høyere følsomhet. 

På papiret ser det riktignok ut som om Sony-hodetelefonen kan brukes med mobilt utstyr . 
En virkningsgrad på 102 desibel ved 1 milliwatt er faktisk over gjennomsnittet rent målemessig. 

Men i praksis får du ikke ordentlig liv i disse hodetelefonene med mindre du bruker en dedikert hodetelefonforsterker eller kobler den til godt hjemmeutstyr. 

Vi prøvde dem med den lille, kjekke boksen Pro-jekt Headbox S, som koster en drøy tusenlapp. 
Uansett om vi koblet denne til hodetelefonutgaven på vår jobb-PC, til Sonos-enheten hjemme eller til en iPhone eller en gammel iPod Classic, så låt det fortreffelig. 
Vi kunne høre forskjellen i analog lydforurensing fra de ulike kildene, og aller best ble det med en god DAC i kjeden. 

Skikkelig hifi-lyd 

Med det rette utstyret gir Sony-hodetelefonen gir oss en fyldig, varm, luftig og åpen klang som vi som hifi-entusiast bare må nikke anerkjennende til. 

Her er det også rikelig med bass, men den er ikke unaturlig slik som på de aller rimeligste hodetelefonene. 
Tvert om er den definert og stram, slik den skal være på skikkelig lydutstyr. 

Det samme gjelder toppen. 
Diskanten har både luft og detaljrikdom vi bare forbinder med ekstremt dyre produkter. 

Nok en gang blir vi minnet om hvor mye mer man får for pengene i forhold til høyttalere. 
Om du er villig til å stenge deg ute fra verden og ikke bruke rommet som resonanskasse, skal høyttalere til 50.000-60.000 kroner ha problemer med å konkurrere med disse. 

Mange kan lage utstyr som låter imponerende, men som rett og slett faller igjennom når du hører hvordan virkelige gode høyttalere eller hodetelefoner takler den samme musikken. 

Stikkordet er nøytralitet. 
Og her utmerker Sony-hodetelefonen seg svært positivt. 

Men billigere er like bra 

Det finnes likevel et vell av svært gode hodetelefoner på markedet, og spørsmålet er om MDR-Z7 er vesentlig bedre enn langt rimeligere konkurrenter. 

Lydsignaturen minner oss om to vi har prøvd inngående over lengre tid: 
Beyerdynamic DT 990 Premium og Denon AH-D2000. 

Denon har dessverre skåret kraftig ned på utvalget sitt i denne klassen, mens Beyerdynamic heldigvis fortsetter med sine klassiske, lukkede modeller som foretrekkes både av entusiaster og proffer. 

DT 990 koster i standardutgaven 1.700 kroner, mens lillebroren DT 770, som ikke er mye dårligere, koster 1.400 (80 ohms-utgaven). 
Begge gir etter vår oppfatning minst like god lyd som MDR-Z7, og DT 990 overgår den klart. 

Her må vi likevel ile til med å si at smaken er ulik. 
Beyerdynamic har sin lydsignatur, og Sony sin. 
Spørsmålet er om en differanse på 3.300 kroner kan forsvares. 

Dette, og det faktum at det finnes et vell av glimrende hodetelefoner til godt under 2.000 kroner fra hodetelefonspesialister som Sennheiser, Grado og Audio Technica gjør det utvilsomt vanskelig å være Sony og MDR-Z7. 
Det samme gjør faktisk også Sonys egen MDR-1A til 1.190 kroner. 

Sony MDR-Z7 

Det gjør ikke saken bedre at hodetelefonen koster 6.200 i Sonys egen nettbutikk. 
