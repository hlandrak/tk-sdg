Paul Weller med musikalsk ekspedisjon til planeten Saturn
Kritikerfavoritt med spenstig, detaljrik rock. 

ALBUM: 
Paul Weller (57) er en av de overlevende fra punk-epoken i England. 
Med The Jam skapte han et av de alternativbandene som faktisk kunne lage musikk, inspirert av Beatles og Stones. 

Gruppa holdt på til 1982, Weller startet Style Council, som drev på opp gjennom 1980-tallet. 
De siste 25 åra har han vært soloartist. 

Weller lider den smigrende, men lite lukrative skjebnen å være en «artistenes artist» og en kritikerfavoritt, uten å nå de helt store salgstallene. 

Han er kjent som The Modfather, takket være en sveis han har hentet fra modbestefedrene Steve Marriott fra Small Faces og Ray Davies fra The Kinks. 
Også musikalsk har disse gruppene vært med på å forme Wellers uttrykk. 

Låtene har et sterkt driv, flotte gitardetaljer, distinkte, repeterende melodilinjer og et lydbilde i arven etter 1970-tallets ekkoeffekt. 

Tittelen på denne plata (og den forrige, «Sonik Kicks») antyder en viss sans for det kosmiske. 
Låtene er ispedd hva man kan kalle romfarts-lyder a la effekter mange grupper la inn på slutten av 1960-tallet. 

Spennet i alle disse innflytelsene er i sum Paul Wellers kompromissløse, musikalske personlighet. 

Her er ikke noe publikumsfrieri, men masse bra musikk å meditere over. 
