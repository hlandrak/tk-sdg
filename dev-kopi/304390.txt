Kygo stjeler showet
Ny og lovende singel fra den norske DJ-superstjernen. 

SINGEL: 
EDM i ymse former blandet med sterke, relativt anonyme vokalister har gang på gang vist seg å være en sikker vinnerformel på verdens hitlister. 
Det er liten grunn til å tro at resultatet blir noe annet når Kygo slår seg sammen med amerikanske James Parson på sin nye singel «Stole The Show». 

De av oss som var til stede under bergenserens gigantfest i Oslo Spektrum, fikk en smakebit på låta allerede i desember, og det var lite å si på mottakelsen unge herr Gørvell-Dahll fikk for det på den tiden enda ukjente samarbeidet. 

Personlig liker jeg «Stole The Show» atskillig bedre enn superhiten «Firestone», da Parsons vokal gir et veltrengt, musikalsk lag på toppen av Kygos signatursound av cheesy synthpanfløyter. 
Fortsatt ikke helt på høyde med den populære remiksen av Seinabo Seys flotte 2013-singel «Younger», men enda en låt som kommer til å treffe Kygos stadig voksende publikumsegment med presisjon. 

Apropos stjeling, så er det selvfølgelig litt Aloe Blacc-låning her, men akkurat det tar jeg når som helst over den tropiske Notorious BIG-voldtekten vi har bevitnet på senere tid. 
