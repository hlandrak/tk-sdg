Hun skriver bedre enn de fleste.Men er det nok? 

Tanker om alt fra sex til litterære analyser strømmer gjennom Ingeborgs hode. 

I Kristine Næss’ nye roman, «Mens jeg husker det», møter vi Ingeborg, en kvinne som nærmer seg 50. 
Hun har for mange år siden hatt suksess med en roman som heter «I fri flyt», men jobber nå som kontorarbeider. 

Hennes datter Selma har flyttet hjemmefra for å slutte seg til et miljøidealistisk kollektiv i Canada. 
Selmas far forlot hjemmet da datteren var tre år gammel. 
Når Selma reiser hjemmefra, etterlater hun et tomrom som utløser et savn. 

Ville drømmer 

Ingeborg har en krets av venninner, naboer og bekjentskaper, folk som er mer eller mindre irriterende når alt kommer til alt. 
Særlig kvinnene, men også menn, som Ingeborg stadig vurderer som seksualpartnere, men stort sett er det noe feil med dem; de er gift, for unge, for gamle, har feil legning, eller de er direkte dumme. 

Romanen er formet som en bevissthetsstrøm, et speil av Ingeborgs tankeliv. 
Setninger, observasjoner og meninger om verden bobler og syder i Ingeborgs hode. 
«Hjernen tenker og tenker.» 
En dominerende plass i boka er viet Ingeborgs minner om en barndom på et såkalt torp ved Säffle, erindringen om «den sommeren jeg hadde de villeste håp og drømmer». 

Ingeborg Bachmann 

Flere kapitler i boka er viet en ekspedisjon til Värmland. 
Kanskje skulle hun kjøpe et nytt sted? 
Men nei. 

«Jeg skal selvfølgelig ikke kjøpe torp i Säffle. 
Det eneste torpet jeg vil ha ligger i barndommen, og det kan jeg ikke få.» 

Ingeborg drømmer om å skrive en doktoravhandling om en navnesøster, den østerrikske forfatteren Ingeborg Bachmann (1926-1973), venninnen til Thomas Bernhard, og hennes roman «Malena». 
Den kommer neppe til å bli realisert. 
Det hun derimot får til, er å invitere et dusin utvalgte gjester fra sin omgangskrets til en middag, et selskap som avslutter boka. 

Kristine Næss skriver godt. 
Bedre enn de fleste. 
Ingeborgs tankeliv bugner av spissformuleringer og detaljer. 
Hun er satirisk og morsom, skarpsindig og reflektert på en usensurert og utemmet måte. 
Hun er som en blanding av Thure Erik Lund og Vigdis Hjorth, full av galskap, larm og vrede. 

Hun er sentrum i en menneskelig komedie som tenker de snåleste ting, mens hun stadig skuer ut mot en park utenfor leiligheten som fascinerer henne. 

«Det er ingenting i parken som ikke kan skje. 
Der det er mennesker, er alt mulig. 
Men det meste skjer ikke, det meste er seg selv likt.» 

Mangler struktur 

Til tider er det en fornøyelse å følge Ingeborgs tankeflukt og hennes ironiske observasjoner av omgivelsene. 
Tankene ramler i vei gjennom hodet, i blant snubler de i beina til hverandre, andre ganger krysser de målstreken i triumf. 

Ingeborg tenker også mye på hvilken plass hun selv har i verden. 
«Jeg lurer på hvordan det kjennes å ringe til meg. 
Hvordan den tanken er i noens hode: 
Nå ringer jeg til Ingeborg. 
Hvordan navnet mitt føles der inne, som noe lyst? 
Eller tungt og kjedelig.» 

Det er ikke så lett å vite hva Næss vil med all sin språklige virtuositet. 
Som roman mangler boka en tematisk og handlingsmessig tråd. 
En spenning som pirrer leseren. 
Kanskje trenger den ikke det, kanskje er dette en slags «Min kamp» med andre midler? 
En tilstandsrapport fra en forvirrende tid? 
Uansett blir det litt tynt, når man har et såpass sterkt talent som Kristine Næss. 
