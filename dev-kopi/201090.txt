Testet:Nye Jaguar XF 

Nye XF er så bra at den fortjener å spise av konkurrentene. 
Spørsmålet er: 
Har Jaguar samtidig skapt en kannibal? 

Hos Jaguar Land Rover er det turboliv om dagen. 
For to år siden kom F-type, i sommer var det klart for nye XE – og nå er en ny XF her. 

Dessuten: 
I løpet av september er det verdensdebut på Jaguars første SUV noensinne – F-Pace. 
Jaguarfolket har virkelig fått opp pulsen, og de nye bilene derfra får hjertet til å banke hos kundene, også. 

Vi har akkurat kjørt den nye lillebroren XE rundt om på Østlandet. 
Den er så dynamisk at den kan matche BMW 3-serie på rene kjøreegenskaper. 
Det sier litt om hva det engelske merket med indiske eiere er kapable til. 
Men – og nå kommer det virkelig store «but, but»: 

Hva annet tilfører den? 
Hva er det unike ved akkurat denne bilen? 

Det samme spørsmålet stiller jeg her jeg ratter rundt i helt nye XF. 
For noe helt eget må den ha om den skal kunne tukte de virkelig store konkurrentene i sin klasse: 
Mercedes-Benz E-klasse, BMW 5-Serie og Audi A6. 
Og den kampen er ikke vunnet på walkover… 

Ny fra topp til tå 

Men Jaguar har som nevnt ikke ligget på latsiden. 
Og i en tid hvor mange av konkurrentene kommer med rene facelift-utgaver, stiller Jaguar med en helt ny konstruksjon. 
Den er lettere, mer effektiv og fullpakket med ny teknologi. 

XF er hele 4,95 meter lang og har 51 mm lenger akselavstand (totalt 296 cm) enn den forrige utgaven. 
Overhenget foran er 66 mm kortere. 
Samtidig er den 190 kilo lettere – og 80 kilo lettere enn nærmeste konkurrent. 

De påstår også at de har segmentets beste bakseteplass etter å ha økt med 2,5 cm mer til beina og 2,7 cm over issen. 
Bagasjeplassen er på 540 liter. 

Alu-chassis i verdensklasse 

Jaguar har såpass tro på produktet sitt at de har lagt opp til kjøring og ruter som kunne fått selv en valgkamp-politiker til å ta en ekstra runde med seg selv. 

Svingene bukter seg over fjell og gjennom dalsøkk, gjennom trange, koselige landsbyer - og ut på banen Circuit Navarra for å virkelig kjenne på dynamikken. 

Hit har altså Jaguar lagt verdenslanseringen av sin nye utgave av volummodellen, som har solgt i 280.000 eksemplarer siden den kom i 2007. 

Men så stiller den med et helt nytt aluminiumschassis som er 28 prosent mer vridningsstivt, og det meste av teknikken er hentet fra sportsbilen F-Type. 
Det betyr doble bærearmer foran og den avanserte bakstillingen Integral Link. 
Vektfordeling er nær det optimale 50:50. 

Dette chassiset er virkelig på høyde med det BMW kan levere. 
Den klorer seg fast, styrer perfekt og er ikke i nærheten av å ta deg med på en mazurka nesten uansett hva vi prøver på. 

Som standard har den avansert passiv demperteknologi som gir bedre demping ved lave hastigheter. 
For 10.600 kroner ekstra på de seksylindrete modellene, kan den utstyres med Adaptive Dynamics som overvåker og tilpasser karosseriets bevegelser 100 ganger i sekundet, og hjulenes bevegelse 500 ganger i sekundet. 

Samtidig har den såkalt All Surface Progress Control som er utviklet for optimal igangsetting under vanskelige kjøreforhold i lave hastigheter – som eksempelvis på snø. 

Vi testet det ut på en glattkjøringsbane og fikk kjenne at systemet jobber på spreng. 

På den flotte 3,9 kilometer lange Circuit Navarra-banen får vi også kjenne godt på hva slags skrubb som sitter på akslingene. 
Den setter seg rett ned og gjør banekjøring til enda bedre lek. 
Imponerende! 

Utvendig er den lett å kjenne igjen som en Jaguar - i dagens formspråk. 
Jaguar er også på samme sporet som det Audi og BMW gjør med sine modeller: 
Familielikheten er stor, og du skal være en kjenner for å kunne skille modellene fra hverandre. 
Utvendig er dette en XE - pluss moms. 
Men vinduslinjen på XF er gjort mer horisontal for å understreke elegansen og ikke XE’ens sportyness. 

Motorene er helt nye og enda magrere. 
Den gamle 2,2-liters dieselen er erstattet med en ny 2-liter på 163 eller 180 hk. 
Forbruket er oppgitt til 0,40 l/mil og CO2-utslippet rekordlave 104 g/km. 

Men det er på de øverste hyllene at vi virkelig finner go’sakene: 3-liter 
V6 diesel med 300 hk og 700 
Nm er et råsterkt lokomotiv som gjør 0-100 km/t på 6,2 sek. 
Det negative bidraget til kloden er 0,55 l/mil og 144 g/km. 

På bensinfronten finnes det tre muligheter: 240 hk, 340 hk eller 380 hk. 
Den første en rekkefirer med turbo på 2-liter. 
De to siste er identiske: 
V6 med kompressor og 450 Nm. 
Forskjellen på 340 kontra 380 hk er så marginal at det kun skiller 0,1 sekund fra 0-100 km/t: 5,3 vs. 5,4. 

Ønsker du firehjulstrekk, må du velge en av de to største bensinmotorene. 
Enn så lenge. 
På våre spørsmål om AWD kommer som tilvalg med innstegsmotorene, svarer Jaguar-representantene noe ullent: 
«De er tilpasset for det.» 

Ny computer-verden 

Et annet område Jaguar virkelig satser på, er infotainment. 
Velger du InTouch Pro, får du ikke bare en Meridian lydpakke med 825 watt og 17 høyttalere, men også en computer som sørger for underholdning og nyttefunksjoner. 
Det viktigste er en 10,2-tommer touchscreen i midtkonsollen som sikrer fullintegritet med smarttelefonen din. 
Her kommer det apper, slike du kjenner det fra den du har i lomma. 
Den setter opp en wifi-spot som tar 8 enheter, og som et eksempel på det Jaguar ruller ut: 
Du kan taste inn hvor du skal på navigasjonen på telefonen din, bilens system henter det automatisk opp og sørger for at du fortsetter sporet. 
Om du er litt på hæla til møtet du skal rekke, kan systemet sende meldinger til kontaktene dine, slik at de vet hvor langt du er unna. 

I tillegg kan den utstyres med en 12,3 tommers TFT-skjerm i førerdisplayet. 
Ikke ulikt løsningen vi har sett på nye Audi TT. 
Denne kan du konfigurerer nær sagt akkurat som du vil og blant annet hente opp kartet fra navigasjonen. 

Prima, men ikke perfekt 

Skal vi absolutt pirke på noe, er det noen ting som sitter igjen i pannebrasken: 
2-literen på 180 hk er ikke mer enn det må være. 
Dessuten høres den for godt under kaldstart og ved pådrag. 
Det kler ikke en ellers såpass sofistikert bil. 

ZF-kassa på 8-trinn er heller ikke i nærheten av å være like responsiv som for eksempel BMWs sportsautomat. 
Den sjalter mykt, men den legger ofte inn noen tenkepauser akkurat når du har det som mest travelt med å skyte fart ut av svingene. 

For det tredje: 
Når vi tar en kikk oppunder koffertrommet, slår det oss at de engelske ingeniørene og designerne må ha hatt en litt for langt utelunsj akkurat den dagen dette sto på agendaen. 
For: 
Hvorfor består løsningen for å felle ned baksetene i to slanger med en gul knott i enden? 
Det hele er klipset fast på ett punkt – med den følge av at det hele ramler ned når du har dyttet inn den siste bagen det egentlig ikke var plass til. 
Dessuten virker det som om de har glemt å dekke det til med filt. 
For her ligger hele aluminiumkontruksjonen dønn åpen. 
Samme løsning eksisterer på lillebror XE. 
Dette har konkurrentene løst mer elegant ved å felle det inn i sidene og med skikkelige hendler. 

Dessuten: 
Det er heller ikke med i standardpakka. 
Nedfellbare bakseter som kan splittes 40:20:40 koster 4.400 kroner. 

Prisene på bilen starter på 459.900 kroner (2-liter diesel – 163 hk) i utstyrsversjonen Pure. 
Automattillegget er på hele 29.000 kroner. 
Så må du i hvert fall slenge på 100 000 kroner i utstyr. 
Vår favoritt: 
R-Sport-pakka a´la BMWs M-Sport og Audis S-Line. 

Likefullt: 
Nye XF er konkurransedyktig på absolutt alle områder: 
Fortrinnet ligger i den nærmest ubeskrivelige følelsen: 
Jaguar tilbyr en trigger, en opplevelse av å kjøre noe spesielt. 
Noe sterile tyskere til tider ikke kan levere på. 

Nå leverer den også på det teknologiske, og har samtidig en kjøredynamikk bare doktorene i Bayern kan matche. 

Stasjonsvogn? 

På spørsmål om når det kommer en Sportbrake-versjon (stv.), forsnakker den internasjonale pr-mannen seg litt: 
«Ehh, we are here to launch the sedan and will focus on that. 
I cannot say when the Sportbrake will come. 
I mean… 
IF! 
Vi tipper den er klar til våren. 

Nå er ikke stasjonsvognsalget det som har tatt av hos Jaguar. 
Og i mellomtiden har de splitter nye utgaver av XE og XF i stallen. 

Prisspriket mellom de to er 60.000 kroner. 
Og legger du i de ekstra kronene, får du ikke bare mer plass, mer bil og enda bedre komfort. 

Du får ikke minst enda mer Jaguar. 

Reiseomkostningene til denne reportasjen er dekket av importøren. 
Les mer her 
