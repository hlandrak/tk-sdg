Gitar-guruen Geir Sundstøl med suveren soloplate
Gå ikke glipp av denne plata. 

ALBUM: 
Geir Sundstøl er den typen musiker som blir kalt en «hemmelighet». 
Han har medvirket på 260 plateinnspillinger som spesialist på diverse strengeinstrumenter og er stadig å se på konserter med kjente musikere. 
Han står i bakgrunnen, mens vantro tilhørere peker og hvisker: 
«Hvem er han der?» 

I fjor kom hans første soloprosjekt, «Furulund», en oppvisning i avansert musikalitet. 
Nå er oppfølgeren her, «Langen Ro». 
Åtte instrumentalstykker, der Sundstøl spiller sammen med seks toppmusikere som må føle det som et privilegium å få være med. 

Plata bølger av poetisk less-is-more-magi. 
Dette er filmmusikk for underlige drømmer og fantasilandskap. 
Ry Cooder møter Myllarguten i alt fra folketonen «Gråtarslaget» til temaet fra filmen «Scarface». 

Men først og fremst er låtene Sundstøls egne; harmonier som glir lik musikalsk massasje gjennom kropp og sjel. 
Tonene presses til bristepunktet før de setter kurs for himmelen. 
Og der blir de. 
