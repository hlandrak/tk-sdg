TEST:Volkswagen Passat Alltrack 

Endelig er den her, Passaten hele Norge har ventet på. 
Nye Passat Alltrack er høyere, sterkere og mer teknologisk enn noen gang før. 

Når en ny Passat lanseres er forventingene høye. 
I fjor lanserte Volkswagen sin nyeste Passat, og det med stor suksess. 

Passat har alltid vært en populær bil blant norske bileiere, og Alltrack-utgaven har siden den kom i 2012, vært en kjempehit. 

Forrige generasjons Passat Alltrack spiste nesten opp hele salget til vanlig Passat da den kom. 
Med en prisforskjell på kun 10 000 - 13 000 kroner, og med Passat GTE rett rundt svingen, kan det fort påvirke salgstallene på vanlig Passat denne gangen også. 

Vi har derfor ventet på at Alltrack-utgaven skal lanseres. 
Nå har den kommet, og vi har vært i München og kjørt den. 

Nye Alltrack vil leveres med tre ulike motoralternativer i Norge; 

- 2,0 150 hk TDI 4MOTION manuell - 2,0 190 hk TDI 4MOTION DSG - 2,0 240 hk TDI 4MOTION DSG. 

Vi prøvde flere utgaver, men kjørte i hovedsak den vi tror vil bli mest aktuell for det norske markedet; 2,0 190hk TDI 4Motion DSG, som har et blandet forbruk på 0,52 l per mil, et utslipp på 137g CO2/km og en startpris på 540 300 kroner. 

Passat Alltrack er en konkurrent til eksempelvis nye Subaru Outback. 

Ser forskjell 

Nye Passat er etter vår mening en pen bil, med rene linjer og ryddig design. 
Den utfordrer ikke sansene, men øynene hviler behagelig på klassiske, men også sporty formene. 

Selv om det er liten tvil om at Alltrack tilhører Passat-familien, er det likevel noen ganske distinkte forskjeller som forteller deg at denne er er av det litt røffere slaget. 
Men Alltrack har også med seg alle de designelemenete vi skrøt av da vi prøvekjørte vanlig Passat i fjor. 

Nye Alltrack har forsterket fjæring, og har økt bakkeklaringen med 27,5 millimeter sammenliknet med vanlig Passat. 
I tillegg er det flere designelementer som skiller den fra en vanlig Passat stasjonsvogn. 

Blant annet krummede speilhus, sorte skjermbredere, sorte kanalskjørt med matte detaljer, spesialdesignet støtfanger foran og bak med luftinntak foran. 

I tillegg har den en særegen grill i bikubemønster med Alltrack-emblem. 
Alltrack-emblemet er også å finne en del andre steder på bilen, blant annet i dørkarmen, på forskjermene, i seteryggen, samt på venstre side av bakluken. 

Den har også trapesformede eksos-designpaneler på alle de ulike motoralternativene. 
Alt dette er standardutstyr. 

Med andre ord, man ser tydelig forskjell på en Altrack og en vanlig Passat. 
Den ser rett og slett litt mer vilter ut enn sin tvillingbror, og det er en bra ting. 
De har også denne gangen klart å skille de to modellene, uten å gjøre Alltrack for ekstrem, eller gjøre skam på vanlig Passat stasjonsvogn. 

De innvendige målene og bakseteplassen er de samme som i vanlig Passat stasjonsvogn. 

Ingen revolusjon 

Nye Alltrack bidrar likevel ikke til noen revolusjon, om man sammenlikner den med forrige generasjons Alltrack, så de som forventer det vil antakelig bli skuffet. 
Men den tar likevel de nødvendige fornyende stegene som må til for at vi skal bli overbevist. 

På teknologifronten har den derimot fått imponerende mye utstyr. 
Testbilen hadde et heldigitalt instrumentpanel, Active Info Display, som blant annet lar deg få navigasjon og kartfunksjon i midten mellom speedometer og turteller. 
De to sistnevnte kan endre størrelse avhengig av hvilken funksjon du bruker i midten. 
Dette fungerte godt, spesielt når vi kjørte etter navigasjonssystemet. 

Dette er utstyr som er med på å heve premiumsfølelsen når du kjører. 
Men det koster deretter. 

Active Info Display, programmérbart instrumentdisplay, fåes dog kun i kombinasjon med Discover Pro, Volkswagens mest avanserte navigasjonssystem. 

Alene koster ikke Active Info Display mer enn 4.700 kroner, men som sagt må man ha Discover Pro, som blant annet inneholder 8" touchskjerm, CD, DAB+, Bluetooth, WiFi-hotspot og minnekortleser. 
Prisen på Discover Pro er 21.300 kroner. 

Med andre ord vil det koste deg 26.000 kroner for hele pakken. 
Spørsmålet er om det er verdt det. 
Etter vår mening er svaret ja. 

Testbilen hadde også adaptiv cruise control, som vi må si fungerer eksepsjonelt godt, og som ikke minst er veldig behagelig når man står i kø, noe vi tidvis gjorde på Autobahn inn mot München. 

Mye standard, men også litt ekstra 

I Norge vil standardutstyret på Alltrack være oppgradert til Highline-nivå. 
Over har vi nevnt hva som følger med av designelementer på eksteriøret. 
Men det følger også med endel utstyr som er standard innvendig. 

Blant annet komfortseter i stoff, eget innvendig dekor i instrumentpanel, midtkonsoll og i dørene, samt aluminiumspedaler. 
Alltrack kommer også som standard med et kjøreprofilprogram, som i tillegg til Eco, Normal, Sport og Individual, kommer med et nytt og helt eget Offroad-program. 

Vi prøvde bilen i Offroad-modus, men ikke i utfordrende nok terreng til at det kom til sin fulle rett. 
Men man kjenner faktisk stor forskjell på bilens kjøregenskaper om man for eksempel bytter fra Comfort til Sport. 
Bilen blir stivere, styringen blir mer følsom og gassresponsen bedre. 

I Offroad-modus får bilen en kortere bremsedistanse på løst underlag, bakkestartshjelp og nedstigningsassistent. 
XDS differensialbrems kommer som standard, i tillegg til 3-soner Climatronic og oppvarmet ratt. 

Av tilgjengelig ekstrautstyr er det verdt å nevne Head Up-display, Discover Media og Discover Pro som vi nevnte over, samt Google Earth og Google Street View integrasjon. 

Tilhengerassistent sammen med Park Assist og Rear View er også nyttig ekstrautstyr. 
Med en tilhengervekt på 2200 kg , kan det så absolutt komme til nytte. 

Sikrere enn noen gang 

Med den nye Passaten ble nye sikkerhetssystemer introdusert for Passat-klassen. 
Blant annet ACC adaptiv cruise control med Front Assist og fotgjengergjennkjenning og City Nødbrems er alle en del av standardutstyret. 

Systemet fungerer med en radarsensor i front som er funksjonell i hastigheter mellom 0 og 160 km/t. 
I Norge vil de høyeste hastighetene ikke være aktuelle, men vi prøvde det på Autobahn, og det fungere godt. 

Bilen leser trafikken godt og man kan stille inn hvor nærme man ønsker å ligge bilen foran. 
Med Lane Assist kjører bilen tidvis av seg selv. 

Autonome kjøresystemer er foreløpig litt skummelt. 
Det føles hvert fall unaturlig å sitte bak rattet uten å verken røre på pedalene eller holde i rattet. 
Men i Alltrack føles det både trygt og kontrollert, både i høy hastighet på Autobahn og køkjøring på småveiene ut mot Tegelsee. 

Cruisekontrollen følger helt ned til fullstopp, og reagerer lynraskt når trafikken foran begynner å kjøre. 
Den starter av seg selv, men man må selv berøre gassen for at den skal begynne å kjøre. 

City-nødbremsfunksjonen kobles inn automatisk under 30 km/t. 

Pre-crash er standard på på alle Passater. 
Det vil kunne forutse en kritisk situasjon og respondere med å stramme setebeltene og lukke vinduene om de er åpne. 
Vinduene vil dog ikke lukkes helt, slik at lufttrykk som slippes ut når airbagen utløses forsvinner ut av kabinen. 

Dynamisk lysassistent, lane assist, side assist plus, blindsonevarsling, trafikkskiltgjenkjenning og area view er alle nyttige systemer for sikkerheten, og de fungerer bra. 

Underholding 

Alltrack har også et forbedret infortainment-system (kommunikasjon/underholdning). 
Man kan blant annet velge lydsystemet Dynaudio Confidence med imponerende 700 watt. 
Infortainmentsystemet har også en egen «off-road information» som forteller sjåføren om rattutslag, den har et kompass og forteller hvor høyt man er over havet. 
Det kan minne om det vi nylig erfarte i Mercedes-Benz GLC. 

MirrorLink gjør også at du kan få smarttelefonen speilet på berøringsskjermen i bilen, samt ta i bruk flere av appene man vanligvis har på smarttelefonen. 
mottatte tekstmeldinger blir lest opp av tjenesten Siri, hvor man også kan svare ved å si det man ønsker at meldingen skal inneholde. 

Man kan også ta i bruk egne trafikk - og navigasjonsapper, værinformasjon eller annen informasjon om kjøretøyet. 

Dette fungerer også overraskende godt, men Siri sliter litt med norsk uttale. 

Kjøreglede 

Passat Alltrack er et meget godt alternativ for de som ønsker egenskapene til en SUV, men som ikke ønsker å kjøpe en SUV. 
Selv om Alltrack har 27 millimeter høyere bakkeklaring enn vanlig Passat stasjonsvogn, føles det ikke sånn når man kjører på motorveien. 

Høye biler har ofte en tendens til å vugge i svinger, men i nye Alltrack trenger ikke offroad-egenskapene å gå på kompromiss med kjøregleden. 

I Sport-modus er bilen overraskende stiv, den sitter godt på de svingete veiene inn mot Tegernsee, og den er overraskende kvikk. 
Med 190 dieselhester og hele 400 newtonmeter føles den sprek og kjøreglad. 

På Autobahn har den ingen problemer med å henge med på den hurtiggående trafikken. 
DSG-kassen fungerer optimalt og vi har ingen problemer med å få bilen opp i toppfart, som er 220 kilometer i timen, på strekkene med fri fart. 

I slike hastigheter er litt eldre biler ofte litt ustabile og kan virke vinglete. 
Men Alltrack føles trygg, og det føles ikke som om man kjører i over 200 km/ t. Støynivået er overraskende lavt, og styringen er stabil. 
Cruisekontrollen tar deg deg opp til 160 km/t, men derfra må du ta over selv. 

Norgesbil 

Alltrack skuffer ikke, og står så absolutt til forventingene. 
De nye teknologiske innretningene fungerer godt, er praktiske og veldig lett å bruke. 
Med det nye Offroad-systemet vil også terrengegenskapene få et løft, selv om vi ikke fikk testet dem på optimalt vis. 

Selv om dette er et alternativ til en SUV, føles den ikke som en SUV når du ikke ønsker at den skal være det. 

Kjøreegenskapene er gode, og med mulighet til å endre kjøremodus, kan du tilpasse bilen etter den kjøringen du selv ønsker. 

Interiøret er stilig, men sporty, og de særegne designelementene gjør at den både ser og føles mer terrengvennlig ut enn en vanlig Passat stasjonsvogn. 
Med en av klassens mest romslige baggasjerom, god bakseteplass og gunstig pris, er dette utvilsomt en bil som vil bli veldig populær på det norske markedet. 

(Her er det verdt å nevne at bagasjeromsvolumet inkluderer rommet der reservehjulet ligger. 
Reservehjul er standardutstyr i Norge, det vil si at du må fjerne reservehjulet om du ønsker å benytte den plassen.) 

Med Passat GTE rett rundt hjørnet, blir det spennende å se hvordan det vil påvirke salget av vanlig Passat stasjonsvogn. 
