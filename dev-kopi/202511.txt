TEST:Range Rover Evoque med 9-trinns automat 

Dette er SUV-en som i 2010 satte ny standard på design i denne kategorien. 
Hvor aktuell er den fortsatt i 2015? 

Dette blir vår siste test av Range Rover Evoque før den kommer i fornyet utførelse og det er toppversjonen med den sterkeste dieselmotoren og den nye 9-trinns automatkassen som har vært i ilden denne gang. 

Ved utgangen av januar var det totalt blitt registrert 1.328 nye Evoque i Norge, og det må sies å være et pent tall for en kostbar men kompakt premium-SUV fra et merke som oftest forbindes med entusiaster. 

Oppsiktsvekkende 

Det skal sies at Land Rover vakte stor oppsikt da de i 2011 lanserte denne bilen som fikk et utseende svært tett opp til konseptbilen LRX fra 2007 (som ble vist som Land Rover og ikke Range Rover). 

Og i 2011 imponerte bilen tilstrekkelig til at den fikk den generelle karakteren terningkast seks. 
Tross at vi anså den for å være i dyreste laget med en startpris på 450.000 kroner. 

Vi ble også rimelig overbevist da vi prøvde den - både med for- og firehjulsdrift - i Alpene vinteren etter. 

Den eldes 

På fjerde året har konkurrentene gjort diverse fremskritt og produsenten vil snart oppgradere modellen. 
Hvor bra er den i dag - og spesielt, hvor bra er den i topputstyrt modell med den sterkeste motoren og den nye 9-trinns girkassen? 

Det korte svaret er at den ikke er helt på topp lenger, og i tillegg er den ikke bare kostbar, men rett og slett svinedyr i denne utførelsen. 
Testbilen kommer på 850.000 kroner og vi må huske at den ikke engang har innvendig plass som i en VW Golf. 

Men bevares - den har fortsatt mange gode egenskaper som vi skal se - og designen kan ingen ta fra den - der slår den fortsatt alle rundt seg i svime. 

De nærmeste konkurrentene i dag er de følgende: 

Selv om Evoque er mer SUV-aktig enn alle de tre, og særlig mer enn GLA. 

Skiller seg ut 

Utseendet er det ingen vits i å beskrive noe mer - og bildene taler for seg. 
Og interiøret har ikke rukket å bli gammeldags det heller, det er standsmessig premium og spesielt i testeksemplaret som var i den mest eksklusive utførelsen Autobiography. 
Det gjør godt av og til å konstatere at premium ikke behøver å være ensbetydende med tysk, klinisk perfeksjonisme. 

Her er det stolt, britisk perfeksjonisme vi aner i bakgrunnen - med mer enn et hint av Jaguar - noe som ikke overrasker da de to bilprodusentene er en del av samme konsern - i dag med indiske eiere. 
Et eksempel er girspaken som består av et dreiehjul som glir elegant opp av midtkonsollen når bilen startes. 
Ellers er materialkvaliteten upåklagelig, sammenføyninger og håndverk presist utført og helheten oversiktlig og er ergonomisk. 

Dårlig utsikt! 

Men oversiktlig er ikke et ord som kan brukes når vi snakker om utsynet innenfra - sikten er rett og slett dårlig til alle kanter og her betaler man nødvendigvis prisen for det tøffe ytre. 
Heldigvis er bilen utstyrt med sensorer som hjelper til ved parkering, ellers ville manøvrene vært det rene mareritt. 

Plassforholdende er ellers som en kan forvente utfra dimensjonene. 
Det betyr at de er akseptable takket være bilens høyde, men det er ikke til å komme fra at dette er en kompakt bil. 
Den føles, tross den noe høyere sitteposisjonen, en anelse trangere enn de nevnte rivalene BMW X1 og Audi Q3, men noe romsligere enn den lavere Mercedes-Benz GLA. 

Vi fant ikke førersetet helt tilfredsstillende. 
Uansett regulering av korsryggstøtte ble føreren sliten i ryggen og vangene på sitteputen sitter for nær hverandre - i det minste i denne utførelsen. 

Det signaliseres for øvrig fra fabrikken at oppgraderte Evoque skal få nye seter... 

190 hester 

Motoren i denne bilen var ingen nyhet, det dreier seg om 2.2 SD i 190-hestersversjon og med en trekkraft på 420 newtonmeter. 

Vi har tidligere konkludert med at versjonen med 150 hestekrefter holder i massevis for norske forhold, så der kan man spare en slant med god samvittighet. 
Den tilbys imidlertid ikke med Autobiography-graden. 

«Tilstrekkelig» 

Uten å være briljant er dette en god og gjennomgående sterk motor med et tilfredsstillende bredt arbeidsregister. 
Den gjør Evoque tilstrekkelig (som det het hos Rolls-Royce), rask med 0-100 oppgitt til 8,5 sekunder - våre uhøytidelige målinger viste sekundet mer, men det holder fint. 
Motoren er dessuten elastisk nok til å gjøre forbikjøringer problemfrie. 

9-trinns girkasse 

Dette selvsagt i samarbeid med den nye girkassen, som dukket opp på 2014-modellen. 
Det er en 9-trinnskasse utviklet i samarbeid med tyske ZF og målet har vært både forbedring av fremdrift og av drivstofføkonomi. 

De har lykkes med begge deler, men drivstofføkonomien må det jobbes videre med, for utslipp på 159 gram CO2 er i overkant mye i 2015. 
Så loves det da også ny motor i løpet av året - det får vi komme tilbake til. 

Girkassen altså det mest moderne ved bilen og dermed et kapittel for seg. 
Mens 6-trinnsautomaten hadde to langstrukne trinn øverst, er det hele fire på den nye - med ni trinn er det nok å ta av. 

Utnytter kreftene bedre 

De øverste er mer «langbeinte» enn de var på 6-eren. 
Samtidig har 1. gir lavere utveksling hvilket forbedrer fremdrift med tung last, i bratte bakker eller i ulendt terreng/dårlig vei. 

Til samme gir dette en mer komplett utnyttelse av motoren også fordi man kjører mer avslappende i jevn hastighet på lavt turtall, for eksempel på motorvei, der turtallet ligger på 1.400 omdreininger i 100 kilometer i timen. 
Og ved kickdown sjalter den gjerne ned fire trinn i slengen slik at det pøses på med krefter når man trenger det. 

Man kan si at automatiske girkasser har utviklet seg en del siden vi omtalte dem i år 2000... 

Effektiv 4x4 

Evoque kan leveres med forhjulsdrift, men vår testbil var selvsagt utstyrt med 4x4 og Land Rovers Terrain Response-program som gjør det mulig å tilpasse chassis, gassrespons og styring etter behov. 
(Innstillinger for normal vei, gjørme og snø, ulendt terreng og sand. 
Dessuten kan den stilles inn på «dynamisk kjøring»). 

Terrain Response endrer imidlertid ikke på innstillingene for selve firehjulsdriften. 

Det er fortsatt Haldex generasjon 4 som gjelder for å fordele kraften mellom akslingene, og i Range Roveren fungerer det riktig bra med god fordeling av moment på brøkdelen av et sekund. 
Man behøver ikke vente på hjulspinn foran for at bakhjulene skal yte sitt. 

Ikke spesielt dynamisk 

Om Evoque er av de beste i klassen på dårlig føre, kan ikke det samme sies på veien. 
Kanskje forventningene blir skrudd et par hakk for høyt opp av det tøffe utseende, men sannheten er at Evoque ikke har spesielt inspirerende kjøreegenskaper på vei. 

Kommer man litt raskt inn i en sving, merkes skyvet utover med en gang og ved aktiv kjøring er tilbøyeligheten til krenging, samt en anelse av lastvekselreaksjoner, tilstrekkelig til at man avstår fra denslags for heller å nyte godt av bilens gode kjørekomfort i ro og mak. 
Kjøredynamikk er de tyske konkurrentene bedre på. 

Alt av utstyr 

Som vi nevnte innledningsvis, er dette den dyreste versjonen av Evoque i dag, og selv om den er rimeligere enn de dyreste var i starten, er det fortsatt mye penger å betale for en såpass liten bil med såpass begrenset bruksområde. 
Men utstyr er det flust av - det skulle også bare mangle. 

Det som er av assistanse - og sikkerhetssystemer er på plass og kommunikasjon og underholdning likeså, selv om man forventer en oppgradering på dette området på den fornyede versjonen som er på trappene. 

Veien fra 782.000 til 853.000: 

Betinget 

Konklusjonen vår denne gangen må i rettferdighetens navn gjøres betinget: 
Vi kommer nemlig til å teste Evoque i fornyet utførelse i overskuelig fremtid, og da kan det godt være at det er rettet opp i tilstrekkelig av det som etterhvert må anses som svakheter ved testbilen til at terningkastet kan bli bedre enn denne gangen. 

Når det er sagt: 
Terningkast fire er ikke en dårlig karakter, og en god del velbeslåtte kunder som i hovedsak prioriterer det som er bilens sterke sider og kan leve med svakhetene, vil nok sette stor pris på sin Evoque Autobiography. 

Vi venter spent på fortsettelsen. 
