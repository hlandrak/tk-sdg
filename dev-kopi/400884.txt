Utsøkt innmat på Brutus
Bar Brutus blir fort din nye bestevenn. 

– Oppskriften er fra min islandske bestemor, forteller kokken. 
Vi har akkurat fått servert første rett hos Bar Brutus, en naturvinbar på Grønland med retter der grønnsakene er i fokus. 

Hjørnelokalet er røft og uformelt med bord i ulike høyder, trebord og stoler, samt bestikk og en vannflaske stående på bordet. 
Det minner om en blanding av Pjoltergeist og Arakataka og har et stort, åpent kjøkken i midten slik at rettene kommer raskt ut til gjestene. 

Brutal vin 

At least I’m not drinking, synger Amy Winehouse fra høyttalerne, men det er akkurat det vi skal gjøre på Brutus. 

– Flink oppskrift fra bestemoren, skryter spisefølget. 
Flatbrødet har fått seg en rund med brenneren, smaker litt røkt og er toppet med ferskosten nyr og deilige, sødmerike rødbeter og tørket tang på toppen. 

– Tangen ble plukket i Drøbak i sommer, opplyser servitøren, som tidligere har jobbet på velrenommerte steder som Maaemo og Noma. 
Han har skjenket i et glass Brutal wine fra Languedoc-Roussillon, en fruktig og frisk vin som funker bra til de to første rettene. 

Den som har lever, får se 

Menyen inneholder ikke så mange retter, men holder seg på et lavt nabolagsprisnivå. 
375 kroner for en 4-retter er det ikke mange som matcher. 
Hvis man ikke er glad i innmat, sliter man denne kvelden, for Brutus byr på både lever, rogn og kalvebrissel. 

– 
Denne smaker nydelig, skryter spisefølget av rett nummer to. 
Små løk bader i en smaksrik kyllingkraft med kuler av kyllinglevermousse og sprø valnøtter på toppen. 
En vellykket kombinasjon som sitter lenge i munnen. 

Tunge mot tunge 

Depeche Mode har tatt over høyttalerne med låten «Shake the Disease» og strofen 
To shake the disease/That takes hold of my tongue passer godt til neste rett. 

– Fantastisk! 
Spisefølget lar seg også imponere av neste rett. 
Torskerogn har kost seg med brunet smør og fått et lokk av langtidsbakt sellerirot, friterte torsketunger og revet, tørket torskerogn over. 
Det mest imponerende denne kvelden er hvordan samtlige ingredienser skinner og de syrlige, søte og salte tonene glir over i hverandre – uten at noen blir for dominerende. 
En Lunar Chardonnay 2008 fra Slovenia funker fint til. 

Ikke skyt ulven - drikk den! 

Menyen består av seks mellomretter og ulik snack som spekemat, oster og et av kveldens høydepunkt – tartar. 

– Tartaren er kommet inn på veldig mange spisesteder i Oslo, men sjelden har den smakt bedre enn her, mener spisefølget. 
Den saftige kjøttblandingen smaker himmelsk, med sprø jordskokkchips og syltet shitakesopp. 
En utrolig god blanding, supplert med en meget frisk og mineralsk Escoda-Sanahuja Els Bassots 2013 fra Conca de Barberà i Spania. 
Naturvinene er laget uten noen form for tilsetningsstoffer, og denne har bilde av en ulv på etiketten og er farlig god. 

– Mange synes naturviner kan lukte og smake litt spesielt, noen med litt kraftig fjøslukt, men kveldens viner er stort sett «snille» og passer utmerket sammen med maten. 

Munnen full av hjerte 

– 
En ny innertier, sier spisefølget og tar nok en munnfull av neste rett. 
I skålen foran oss er smaksrik løksuppe med stekte biter av løk, kyllinghjerte, grønnkål og en syltet eggeplomme på toppen. 
Det er mykt, hardt og sprøtt, og igjen er kombinasjonene gode. 
Den meget proffe og hyggelige servitøren er med på å løfte måltidet. 

Ikke alle bord i lokalet har like fin plassering, for det er kjipere å sitte ved skyvedøren til den ene doen når det er fullt i lokalet. 
Stemningen er det derimot ingenting å si på. 

Puffet bokhvete 

– Deilig lukt av østerssoppen, sier spisefølget. 
Nest siste rett består av sopp med ostesaus, grønnkål og puffet bokhvete på toppen. 
Denne retten er også god, selv om den kraftige ostesausen og den glutenfrie bokhveten stjeler mest av smaksbildet. 

Det er salt, frisk og en anelse bittert og blandes med en nokså frisk, fransk vin, Sainte Croix Pourboire Nature 2014. 
Den er også fra Languedoc-Roussillon, et området helt sør i Frankrike hvor vinkvaliteten har økt veldig de siste årene. 
Prøv ut en vin fra eldgamle carignanstokker, så får du en ny favorittvin. 

Bra variasjon 

– 
En del tygging på brisselen, men smaken er god, mener spisefølget. 
Kalveinnmaten har selskap av kålrabibiter, som bader i en karamellglazert myse og biter med puffet grisesvor. 
Retten er sødmefull og fyldig, og kjøkkenet har vært flinke til å variere grønnsakene i de ulike rettene denne kvelden. 

Vi avslutter måltidet med et glass med boblevin – en frisk og fyldig Dom. 
Lucci Petillant Naturel Blanc de Blanc fra Australia – og skåler for nok et meget bra spisested i Oslo. 

Adresse: Eiriks gate 2. 
Tlf: 
22380088. barbrutus.no 

Hva vi spiste: 
Ulike mellomretter 

Hva det koster: 4-retteren koster 375 kr. Mellomretter kr 55–145. 
Snacks 55–150 kr 4 glass vin til koster 399 kr. 

Hvem passer det for: 
Par og mindre vennegjenger. 
Har et langt på midten av lokalet med plass til rundt 16 stk. 

Vegetarretter: 
Flatbrød med rødbeter og kjerner og nøtter 

Rullestolvennlig: 
Handikapptoalett, men litt trangt inne i restaurantlokalet. 

Lydnivå: 
God stemning og musikk på samtalenivå, men kan bli litt støyete når mye folk. 
Kan være vanskelig å høre hva servitøren sier. 

Innsidetips: 
Ta 4-retteren med viner. 
Et kupp i Oslo. 

Miljø: 
4 

Meny: 4 

Mat: 5 

Service: 6 

Verdi for pengene: 
5 

24 av 30 poeng 

Kanonbra service 

Nydelig mat- og vinkombinasjoner 

Uformell stemning 

Andre gode vinbarer i Oslo: 
