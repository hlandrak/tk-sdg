Klokkerent fra Huawei
Det er ikke bare mobilene til Huawei som imponerer oss. 
Vi har testet Huawei Watch. 

Huaweis første smartklokke med Android Wear har vært på markedet noen uker, og vi har rukket å gjøre oss skikkelig kjent med den. 
Det har vært en positiv opplevelse. 

Bedre batteri, men fortsatt en «døgnflue» 

Ett av ankepunktene mot smartklokker er batteritiden. 
En klokke som skal vise tiden bør jo leve lenge nok til at vi rekker å sjekke hvor sent det er blitt på kvelden. 
Helst skulle den leve evig, men vi har innsett at smartklokker har sine begrensinger på dette området. 
Likevel setter vi pris på at vi kan glemme å lade i alle fall én natt uten at vi neste dag må ty til reserveløsninger (les: mobiltelefonen) for å se hva klokken er. 

Huawei Watch kan på sitt beste klare et par døgn mellom hver lading. 
Men bruker du den mye vil batteritiden reduseres betraktelig. 
Eller for å si det på en annen måte – den holder lenger enn smartklokker flest, men bare så vidt. 

Meget god skjerm 

Klokken måler 42 millimeter i diameter og har en rund, 1,4-tommers AMOLED-skjerm med en oppløsning på 400 x 400 piksler, som gir en pikseltetthet på 286 piksler per tomme. 
Skjermen er dekket av et ripemotstandig safirglass, noe som bidrar til å gjøre Huawei Watch litt dyrere enn andre klokker med Android Wear OS. 

Skjermen er av typen AMOLED, med et kontrastnivå på 10 000:1. 
Det sorte er med andre ord helt sort. 
På innsiden finner du en 6-aksers bevegelsessensor som skal kunne skille mellom mange ulike typer aktiviteter og bevegelser. 
Den har også en pulsmåler som stikker litt ut fra undersiden av klokken for best mulig presisjon. 

Klassisk design 

Som andre smartklokker gir den varsler ved innkommende samtaler, meldinger og e-post, og det er også mulig å bruke stemmen til å utføre ulike handlinger, for eksempel spille av musikk eller gjøre søk. 

Huawei Watch er inspirert av klassisk, sveitsisk klokkedesign, og du kan velge mellom gyllent, stålblankt og sort klokkehus. 
I tillegg kan du veksle mellom ulike urskiver som blant annet omfatter etterlikninger av luksuriøse og klassiske design. 

Du kan også velge mellom stålreimer i gull, sort og stålfarge, og mellom sorte og brune lærreimer. 

Huawei Watch kommer også med den nyeste Android Wear-programvaren, som betyr at du kan bruke den med både Android- og iOS-telefoner. 

Eksemplaret vi har fått til test er sort, med sort rem. 
Vi synes nok at klokkene i blankt metall er litt stiligere, men det er smak og behag. 
Remmen har standard feste, så den kan du bytte om du vil. 

Enklere brukergrensesnitt 

Mens Android-klokker tidligere hadde et grensesnitt det var vanskelig å bli klok på, har den nye generasjonen av OS-et fått en mer intuitiv plassering av apper og funksjoner. 
Talegjenkjenningen (Ok Google) er også mer presis, og det er kommet flere apper du kan leke med. 

Vi får likevel minne om at dette først og fremst er en klokke, og at appene du får til den stort sett er av begrenset nytteverdi. 
Noen unntak er det selvfølgelig, som at du kan styre musikken, finne tilbake til hvor du parkerte bilen, fjernutløse kameraet i telefonen og sette på en alarm som forteller når eggene er ferdig kokt. 

Jo da, du har andre alarmer også, og det finnes både nettleser, navigasjon og fotoalbum til klokken. 
Men det er til de helt enkle oppgavene at klokken egner seg best. 
Som når du bare vil sjekke hvem som nettopp sendte deg en SMS, eller om noen har kommentert Facebook-innlegget ditt. 

Sjekk hendelser kjappere 

Ellers er klokken utmerket for alle former for påminnelser. 
Du kan få beskjed om hvem som har fødselsdag, hvor lang tid det er til ditt neste møte, eller om det er trafikkproblemer på vei til flyplassen. 
Skifter flyet gate, eller er det forsinket? 
Klokken forteller deg dette også. 
Klokken er superhendig til all den type informasjon som du bare bruker noen sekunder på, men som uten klokken fører til mye fikling for å grave frem og sjekke mobilen. 

Grensesnittet er som sagt blitt enklere. 
Ett sveip til høyre, og du får opp listen over apper. 
To sveip, og du ser den siste meldingshistorikken, tre sveip, og du er klar for talesøk, eller du kan tegne en emoji (smilefjes) og sende til noen. 

Trekk nedenfra og opp for ulike varsler. 
Når varselet står på skjermen sveiper du det til høyre for å slette det, eller til venstre for å få opp ulike alternativer. 
I de fleste tilfeller betyr det at du kan velge å åpne meldingen på telefonen. 
Får du en drøss uinteressante meldinger fra en av appene på telefonen, kan du også velge å blokkere for varsler fra denne appen. 

Trekker du fra toppen av skjermen kommer du ført til en innstillingsmeny for varsler. 
For meg er det blitt fast rutine å skru av alle varsler om natten, samt å aktivere «teatermodus». 
Sistnevnte hindrer at telefonen lyser opp om du rører på armen. 
Det er ganske utrolig hvor sterkt dette lyset kan oppleves dersom du får det i øynene like før du er i ferd med å sovne. 

Treningsarmbånd i klokka 

Mange av de som kjøper smartklokke planlegger å bruke den til trening. 
Det fungerer greit med Huawei Watch også. 
Den har ikke noen egen GPS innebygget, men den sjekker puls og teller skritt, og du får apper som Endomondo og Runkeeper til den. 

Pulsmåleren virker rimelig nøyaktig, mens skritt-telleren nok legger til noen armbevegelser på toppen av det du faktisk har gått. 

Du kan spille musikk fra klokken, men den har ingen høyttaler. 
Dermed må musikken overføres til trådløse hodetelefoner (Bluetooth). 
Ellers kan du selvfølgelig bruke den til å spille musikk fra mobilen, men da må mobilen være i nærheten. 
Om du bare skal ut på en kortere løpetur er det greit å kunne spille treningsmusikk fra klokken, og la mobilen ligge hjemme. 
(Artikkelen fortsetter under bildet). 

«Herrestørrelse» 

Ellers er det lite hokus pokus med denne klokken. 
Den er stilig, men kanskje litt for stor for slanke kvinnehåndledd. 
Det vil si – alt er relativt, og det finnes kvinner som foretrekker at klokken er stor. 
Med 42 millimeter i diameter har den samme bredde som den store versjonen av Apple Watch. 
Sistnevnte er riktig nok firkantet. 

Om du ønsker en litt mindre klokke med tilsvarende funksjoner er Samsung Gear S2 et bra alternativ. 
Denne kommer i to versjoner, og den enkleste og mest «feminine» koster ca 500 kroner mindre enn Huawei Watch. 
Det finnes også en mer klassisk modell som koster det samme som Huawei Watch. 
Samsung-klokkene har et annet OS (Tizen), og de nye modellene har også en funksjon der du skrur på ringen rundt skjermen (bezelen) for å bla i menyene. 

Bare til trening? 

Skal du bare bruke klokken til trening kan det også være en idé å sjekke rene treningsklokker. 
Disse har ofte flere funksjoner som er tilpasset nettopp denne typen bruk, som GPS med logging, samtidig som de kan ha enkelte smartklokkefunksjoner. 

Ute etter en mer avansert treningsklokke? 
Garmin Forerunner 920XT er den beste vi har testet til nå » 
