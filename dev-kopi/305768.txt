Sjelløs superstjerne
«Gimme more», krever Britney. 
Takk det samme. 

KONSERT: 
Da Britney Spears gjestet Oslo Spektrum i 2000, stemplet daværende Dagbladet-anmelder Håkon Moslet popstjerna som forgjengelig. 

Der tok du feil, Håkon. 
Nesten 20 år seinere selger hun ut arenaer, og hun har hatt hits også etter 2000. 

Men én ting hadde du rett i: 
Hun framstår stadig som toppen av popkynisme. 

For å ta det med én gang: 
Nei, hun synger ikke. 
Eller så har lydteknikeren slått mikrofonen av ved et uhell. 

Men hun danser. 
Mye. 

Konserten åpner med «Work Bitch», og Britney lever som hun prediker, og gir jernet fra scenen, sammen med en haug dansere. 

Slik fortsetter konserten, helt til punktum settes etter halvannen time med «Til The World Ends», og konfettikanonene varsler at nå er det slutt for i kveld. 

Monotonien er konsertens største problem. 
Showet følger samme oppskrift hele veien: 
Glitterundertøy, pumpende popmusikk, masse dansere som svinger seg synkront, og Britney i midten, alt tonesatt av Britneys største hits - og noen til. 

I fire år har den 36 år gamle popveteranen hatt show i Vegas. 
Hun har solgt nærmere én million billetter, og trolig hatt inntekter så høye at hun kan kjøpe en drøss av Lamborghinien hun synger om i «Work Bitch». 

Det er dette showet hun har tatt med seg på turné. 
Da er det lov å forvente at det er mer «schwung» over sakene enn det vi så i Telenor Arena i kveld. 

Joda, det er ingen tvil om at danserne er i verdensklasse. 
Og Britney jobber hardt - hun danser konstant. 
Men mangler det ikke noe? 

De visuelle videoeffektene i bakgrunnen er ikke til å bli imponert av. 
Heller ikke de grå, slangeliknende konstruksjonene på hver side av scenen gir inntrykk av at dette er en produksjon med et av verdens største popikoner. 

Det som kunne ha reddet showet, var innlevelse fra Britney. 
Litt personlig touch. 
Det kunne vært en liten beretning om hvordan hun opplevde det elleville gjennombruddet i 1998, som innledning til «...Baby One More Time». 
Det kunne vært noen rørende ord om hennes «annus horribilis» 2007, og hvordan hun har reist seg siden den gang, før «Stronger». 
Det kunne vært litt humor, slik hun har vist på Instagram at hun er kapabel til, før «Piece Of Me». 

Men hun gir lite, bortsett fra svette og konstant fiksing på hestehalen (noe som forresten kunne vært en farlig drikkelek: 
Ta en shot hver gang Britney retter på sveisen). 

Jeg sier som deg, Britney: 
Gi meg mer. 

Britney Spears la ned et fotoforbud før konserten i Telenor Arena. 
Dagbladet velger likevel å publisere bilder fra konserten fordi vi er prinsipielle motstandere av slike type forbud. 
