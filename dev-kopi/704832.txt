Sent, men ikke særlig godt
Det er mange år siden karaokespillene gjorde sitt inntog på Playstation og Xbox. 
Nå kommer omsider Nintendo luntende etter, men de har valgt å satse på en slags hybridversjon mellom Singstar og Danceparty som verken blir fugl eller fisk. 

Det vil si, den blir nok mest syngespill, men du får anledning til å kløne med den nettbrett-aktige Wii U-kontrolleren slik at du kan supplere kattejamringen med noen ubehjelpelige dansetrinn. 
Det er også meningen at du skal oppfordre ditt publikum til å klappe og heie og danse med, og dette gjør hele opplevelsen om mulig enda mer pinlig enn den allerede var. 

Utvalget av sanger er helt greit. 
Her er det Heart for mor, Bieber for lillesøster og masse annet ræl for lillebror. 
Ingenting for far. 
Han har på seg hørselvern. 

Som partyspill fungerer dette fint, hvis hovedformålet er å ha det gøy på en litt flau måte. 
Det er imidlertid lite som stimulerer til konkurranse. 
Og alenespilling er bare for veldig spesielt interesserte. 
