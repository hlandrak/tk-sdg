De kalte ham Profeten
Framtida er visst ikke spesielt hyggelig, i hvert fall ikke hvis du skal tro Crysis 3. 

Supersoldaten Prophet er igjen i aksjon, denne gangen i 2047, etter å ha vært frosset ned, eller lagt på sprit, eller noe sånt i 24 år. 
Ikke rart han er sint. 

Handlingen er stort sett noe tull, med en korrupt organisasjon og romvesener og den slags i en grapsete blanding, men det gjør lite og ingenting i dette spillet. 
Slutten er uansett kanontøff. 

Her er det fete våpen og usynlighetsdrakt og slikt som teller, med den nye pil og buen som høydepunkt. 
Her kan du snike deg rundt og felle motstandere i all stillhet, dersom du foretrekker det. 
Eller bruke en noe mer høylytt fremgangsmåte, men da skal du også være flink til å takle smerten som følger med økt oppmerksomhet. 
Prophet er ingen sympatisk mann, men det er da heller ikke motstanderne hans. 
Noen ganger er det bare deng som kan få banditter til å forstå. 
En av mine onlinevenner sier at han har oppdatert pc-en sin hver gang det har kommet et nytt Crysis-spill, og det er nok ikke usant, for grafikken har vært tung å drasse rundt på. 
Det ser flott ut denne gangen også, så du bør nok sjekke om pc-en din takler det før du investerer. 
Men det finnes jo også for andre plattformer. 

Flerspiller byr på mange varianter, så du kan nyte spillet videre etter at Prophet har sagt og gjort sitt og vandret inn i sporløsheten. 
