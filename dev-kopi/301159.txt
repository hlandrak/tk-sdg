Musikkanmeldelse:Prince - «HITNRUN Phase One» 

Én fantastisk låt holder dessverre ikke. 

ALBUM: 
For et kreativt mysterium han er, Prince Roger Nelson, med sin håpløst store bredde fra fantastisk til skippeverdig. 

Etter fjorårets solide albumopptur, vender det lilla geniet nå tilbake i selverklært «eksperimentell» form. 
Problemet er bare at jeg ikke helt kan se det eksperimentelle i Tidal-eksklusive «HITNRUN Phase One». 

I stedet føles skiva som en 57-årings forsøk på noe moderne, og høres mer ut som musikken man spilte i dystre framtidsfilmer på 90-tallet. 

Til tross for å være en av få høydepunkter, når «Shut This Down» bare opp til leggen av «My Name Is Prince», mens «FALLINLOVE2NITE» fortsatt gir meg mareritt om å være innesperret på et «MGP»-nachspiel hvor alle går med lærcapser og skinnende gull-hotpants. 

Legg til et par unødvendige nyversjoner av «This Could Be Us» og «Clouds», samt gnålingen med Rita Ora om «Generation X» (har ikke de blitt 40 nå?), så står vi egentlig kun igjen med én skikkelig godbit her. 

Og da kan det egentlig bare være det samme hvor strålende den 32 år gamle «1000 X'S & O'S» er. 
