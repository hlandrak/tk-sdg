Team America ordner opp
Er du litt lei av de filmene som prøver å skape et nyansert bilde av verdens stormakter? 
Da er «Mile 22» noe for deg. 

Mile 22 

Sjanger: 
Thriller / Action 

Skuespillere: 
Mark Wahlberg, Lauren Cohan, Ronda Rousey 

Regi: 
Peter Berg 

USA, 2018 

Lengde: 1 t. 35 min. 

Aldersgrense: 
15 år 

Hvis alt du krever av en actionfilm er storslåtte, velregisserte voldsscener, så for all del, kjør på. 
Her gjør Mark Wahlberg greiene sine, i rollen som en tilsynelatende følelsesmessig avstumpet spesialagent på oppdrag i et fiktivt asiatisk land. 

Storyen er ganske enkel: 
En dobbelagent skal fraktes fra den amerikanske ambassaden til flyplassen og videre i sikkerhet hjemme hos verdenspolitiet USA. 
Et lass med tungt bevæpnede folk prøver å forhindre dette. 
Vi som finner en viss glede i pent klippede kræsjboombang-scener og en og annen spektakulær eksplosjon, kan gjerne la oss underholde av filmer som dette. 
Den er stilig laget, og det har åpenbart ikke stått på pengene. 

I denne filmen spiller USA atter en gang rollen som godhetens representant i en pillråtten verden, et etter hvert ganske møllspist konsept som forlengst har blitt en parodi på seg selv. 
Russerne er erkefienden, og det er mye annet som også henger igjen på 80-tallet her. 

Persongalleriet består av en rekke sjablonger som regissør Peter Berg ikke engang halvhjertet forsøker å dekorere med bakgrunnshistorier eller personlighet. 
I den grad noen har særtrekk, males dette så overtydelig at man tar seg i å fundere over om filmen er spesielt tilrettelagt for de aller mest tungnemme blant oss. 
Små klipp av tilbakeskuende fortellerstemme bekrefter dette inntrykket. 

Men, det skal sies: 
Det er en kul vri her. 
Den skal vi ikke røpe, men den sørger for at vi får en avslutning som hever kvaliteten på filmen de nødvendige hakkene fra selvhøytidelig tullball-action av verste sort til noe litt mer midt på treet. 
