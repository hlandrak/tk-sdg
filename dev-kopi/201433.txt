Rimelig og grei minipizzaovn
Den steker ujevnt, men er populær blant barna. 

Vi har tidligere testet OBH Nordicas pizzaovn Pizza Dragon, som tok oss med storm. 
Det skal mye til for å matche den, og det greier heller ikke denne minipizzaovnen fra Emerio. 
Men den er rimelig, den lager god pizza - og den er veldig populær blant husets små gjester. 

Det skal imidlertid sies at pizzaene blir såpass små, at du nok må lage endel for å mette. 
Og den steker ganske ujevnt, så du må snu pizzaene underveis. 

Minipizzaene er veldig mini 

Pizzaovnen består av en «terracottakuppel» med fire bueåpninger og et varmeelement med en stålplate oppå. 

Pizzaene legges på små pizzaspader, som pizzaene også stekes på, inne i pizzaovnen. 

Som du kan se av bildene, er pizzaspadene ganske små - og det vil si at pizzaene også blir temmelig små, cirka 10-11 centimeter. 

Du bør ikke legge fyll og saus helt utpå kanten av pizzaene, da vil de sette seg fast i underlaget under steking. 
Dermed blir det ganske begrenset med plass å legge fyll på. 

Med denne pizzaovnen må du være forberedt på ganske mini mini-pizzaer. 

Ikke bli overivrig 

Pizzaovnen blir levert med en deigkutter og fire pizzaspader. 

Du må bruke deigkutteren til å stikke ut deigen, slik at den passer størrelsesmessig til pizzaspadene. 

Blir pizzaene for store og stikker mye utover pizzaspaden, vil pizzaen sette seg fast til platen inne i pizzaovnen. 
Dette fikk også en av våre testpersoner erfare da hun var litt overivrig med påføringen av fyll og ost - dette spredte seg utover og satte seg fast i underlaget ved steking. 

Produsenten anbefaler at du setter igjen en en 0,5 centimeter bred kant ytterst, uten fyll. 
Det er nok lurt; også fordi det ikke er plass til noe større dersom du skal steke fire minipizzaer samtidig. 

Du må huske å snu! 

Du kan steke inntil fire små pizzaer samtidig, og de tar cirka 9-10 minutter å steke ferdig. 

Men du må være forberedt på å snu pizzaene underveis. 
For pizzaovnen steker veldig ujevnt: 
De kan være ferdig stekt på den kanten som ligger lengst inne i ovnen, men ikke ferdige på den kanten som vender mot utsiden. 

I motsetning til pizzaovnen Pizza Dragon, er denne nemlig åpen på fire kanter, der du setter pizzaene inn. 
Det har selvsagt innvirkning på temperaturen ytterst ved åpningene. 

Vi måtte snu pizzaene etter rundt 6-7 minutter, og deretter steke dem ferdige i ytterligere 2-3 minutter. 

Men hvor lenge må vi steke? 

Pizzaovnen må varmes opp i 15 minutter, før du starter stekingen. 
Det tar cirka 10 minutter å steke fire minipizzaer, som da stekes samtidig. 

Siden hver pizza er liten, vil det si at det tar ganske lang tid å steke nok til å mette en hel familie. 

Akkurat hvor mange runder med steking dere må ha, avhenger av hvor mye dere spiser, men etter vår erfaring spiser selv de mest småspiste barna lett tre-fire minipizzaer hver. 
I tillegg kommer voksenporsjonene, som lett kan bli noen flere. 

Da sier det seg selv at dette tar tid. 
Om man er av den utålmodige sorten, er nok en slik minipizzaovn ingen god idé. 

Det er gøy! 

Ja, det tar tid å mette et helt selskap på minipizzaer. 
Men på den annen side er det ekstra gøy når man kan lage sin helt egen pizza, med nøyaktig det man har lyst på. 

Man slipper kompromisser. 
Truls kan få sin yndlingspizza med ketsjup og ost, mens pappa Petter kan få sin løk og kjøttdeig (om han får plass) ... 

Det skapte i alle fall stor stemning i barnegruppa da de fikk lage sine helt egne pizzaer. 
Dette var stor stas! 

Og setter du skåler med forskjellig fyll på spisebordet sammen med pizzaovnen, kan det ligge an til en veldig sosial pizzastund hvor målet ikke nødvendigvis er å få pizzaen ferdig raskest mulig. 

Men du får ikke steinovnseffekten 

Ja, det er gøy med minipizzaer. 
Og de blir ganske så sprø og smakfulle når du steker dem i pizzaretten. 

Men du trenger strengt tatt ikke en egen ovn for å lage minipizzaer. 
De kan jo også stekes i stekeovnen eller i en annen pizzaovn. 

Samtidig med at vi lagde minizzaer i pizzaretten, stekte vi også noen tilsvarende i Pizza Dragon-ovnen. 
Og forskjellene kan både sees og smakes. 
Det blir en helt egen smak av pizzaen stekt i Pizza Dragon, som du ikke får med pizzaretten. 
De blir også mye sprøere og får de karakteristiske boblene i deigen som du får når du kjøper steinovnsbakt italiensk pizza på restaurant. 

Ti sammenlikning ser pizzaene fra Pizza Dragon mer ut som en kjedelig mini Grandiosa. 

Du kan se forskjellene fra de to pizzaovnene her. 
Husk: 
Vi har brukt samme deig og samme fyll. 

Rimelig og grei, men vi kjøper den ikke 

Selve konstruksjonen virker litt «løs i sammenføyningene»; det skramler, ramler og vipper litt. 
Men det er en billig pizzaovn, den koster 399 kroner hos Rusta. 

Testpanelet vi har benyttet, er enstemmig enige om at pizzaen smaker veldig bra - og at det smaker bedre enn om du steker tilsvarende pizza i stekeovnen. 

Dersom du passer på å snu pizzaene underveis, får du helt riktig sprø bunn og smakfulle småpizzaer, selv om de ikke blir like smakfulle og sprø som med konkurrenten Pizza Dragon. 

Men: 
Dette er en mer sosial måte å spise pizza på, om du legger opp til en sosial stund med pizzaovnen og ulikt fyll i skåler på bordet. 

Så må en eller annen må ta den lite populære oppgaven å være den som må kjevle, stikke ut og distribuere pizzadeiger til selskapet. 
For en del vil nok denne jobben sette en liten demper på kosen. 

Vi vil gjøre oppmerksom på at vi de siste ukene har sett priskampanjer på Pizza Dragon til 699 kroner. 
Da er det ikke tvil om hva vi ville valgt av disse to; Pizzaene stekt i Pizza Dragon er utrolig mye bedre enn de stekt i Pizzarette. 
