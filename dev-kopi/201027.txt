Test:Jeep Renegade 2,0 MJD 

Amerikaneren er blitt enormt mye bedre på sikkerhet, kjøreegenskaper og kvalitetsfølelse. 
Samtidig er særpreget bevart. 

Noen biler har et naturlig særpreg bare gjennom merkenavnet. 
Med legender som Willys Jeep, Wagoneer og Wrangler på samvittigheten, er Jeep er blant de få merkene som tilhører den kategorien. 

Dinside har tidligere testet Cherokee og Grand Cherokee, men det var i fjor vi kunne fortelle at Renegade-navnet gjenoppstår etter mange års fravær. 

Renegade-navnet ble tidligere brukt på en variant av Wrangler og senere på en variant av Cherokee. 

Se interiørbildene 

Renegaden etterfølger Patriot og Compass, to modeller som virkelig gikk på en stjernesmell i EuroNCAPs krasjtest. 

Heldigvis er nykommeren allerede testet, og den har fått fem stjerner og gode skussmål. 
Blant annet har den fått ikke mindre enn 60 nye sikkerhetsløsninger, ifølge Jeep. 

Det kantete ytre vitner om røffhet samtidig som bilen er moderne. 
Amerikaneren er spekket med små designdetaljer. 
Blant annet går Jeep-symbolet med grill og to lykter igjen overalt, helt fra baklyktene, og til setetrekk og høyttalerne. 

Utseendet er tøft på Jeepen. 
I en tid hvor flere og flere biler blir helt like, er det befriende å se noen tørre å skille seg ut. 

Plassmessig var det lett å frykte at Renegade skulle bli for liten, ettersom den er bygget over samme lest som Fiat 500X. 

Men den gang ei. 
Bagasjerommet er riktignok litt mindre enn snittet i klassen, men ellers oppleves bilen som passe romslig. 

Hyggelig pris 

Interiøret ser ikke bare ganske bra ut - det er også lettbetjent og funksjonelt. 
Dessuten er bilen godt utstyrt. 
Vår versjon er en Limited-utgave, som importøren forventer skal bli bestselger. 

Sammen med en Premium-utstyrpakke til 15.000 kroner, så får du med alt utstyr som oppvarmet ratt, elektriske skinnseter, navigasjon, ryggekamera osv. 

Alt til en totalpris 404.900 kroner. 
Det er slett ikke ille målt opp mot hva tilsvarende utstyrte biler som Kia Sportage, Mazda CX-5 og VW Tiguan koster. 

I Norge får du Renegade med 1,6-liters dieselmotor på 120 hestekrefter eller med en 2-liter på 140- eventuelt 170 hestekrefter. 
Bensin er også tilgjengelig i kombinasjon med en 1,4-liter på enten 140- eller 170 hestekrefter. 
Den lille turbomotoren er kjent fra Alfa Romeo. 

140-hesters dieselen imponerte oss med hvor lett den drar helt ned mot 1.200 omdreininger. 
I 30 km/t kan du faktisk putre rundt i tredjegir uten problemer. 

I god Jeep-ånd, kan du også regulere firehjulstrekksystemet via programmet "Select Terrain", som tilpasser seg underlaget om det er snø, sand eller leire. 
I tillegg kan du låse senterdifferensialen. 

Fiffig løsning, selv om dette er en enklere variant enn firehjulstrekksystemet du finner på de større Jeep-modellene. 

Bakkeklaringen på 20 cm skremmer riktignok ingen, og hengervekten på 1.500 kilo er litt mindre enn forventet. 

Kjøremessig imponerer likevel nye Renegade. 
Understellet er fast uten at det blir stumpt. 
Du sitter godt i førersetet og kjørefølelsen er passe presis og fin. 

Jeep Renegade er alt i alt et godt alternativ til deg som er på utkikk etter en mellomklasse-SUV, men som kanskje synes at tradisjonelle biler som Nissan Qashqai, Kia Sportage eller VW Tiguan blir for ordinært og kjedelig. 

Se flere detajler 

Jeep har alltid skilt seg ut fra konkurrentene, men det gode nå er at bilen også er godt sammenskrudd og gir totalt sett et solid inntrykk. 
Samtidig kunne vi ønske oss at navi- og informasjonsskjermen i dashbordet var større og at hengervekten var høyere. 

Uansett er dette en solid forbedring fra tidligere Jeep-modeller! 
