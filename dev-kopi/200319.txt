Trådløse støydempere fra Sennheiser
En noe svak brukeropplevelse ødelegger totalinntrykket. 

Apple har droppet hodetelefonen i sine nye iPhone-modeller, og dermed kommer den ene aktøren etter den andre med nye støykansellerende hodetelefoner som nå er blitt trådløse og Bluetooth-baserte. 

I sommer gav vi Bose' nye QC35-klokker gode skussmål, men amerikanerne måtte se seg slått av Sonys nye godbit, MDR-1000X, som ikke bare var bedre på støykansellering, men som også låter bedre, er lettere å betjene og koster det samme. 

I dag er turen kommer til nok en kjempe innenfor lyd på ørene – Sennheiser og deres nye modell, PXC 550. 

Samme batteritid 

Vi lot oss nesten lure av esken, som lover opptil 30 timers batteritid. 
Den lille stjerna bak leder oss til en liten skrift som forteller at dette er om du bruker støyreduksjon med kabel, så om du hører trådløst, er det 20 timer som gjelder; altså på par med de to nevnte hodesettene fra Bose og Sony. 

Egne LED-lys på den ene øreklokken viser batterinivået, men det er ingen stemme i øret som forteller deg hvordan du ligger an før batteriet er tomt. 

I likhet med Sony-hodetelefonene har også Sennheiser en berøringsfølsom overflate på høyre klokke, som gjør at man kan hoppe til neste sang, justere volum og den slags. 

Du kan også regulere graden av støyreduksjon, eller slå den helt av om du vil. 

…men hvor er av og på-knappen? 

Sennheiser har valgt en ganske utradisjonell vri hva gjelder å skru hodetelefonene av og på. 
I stedet for en bryter eller knapp, gjelder det å vri klokkene 90 grader mot hodebøylen. 

Det synes vi ikke er en veldig elegant løsning. 
For det første er det lite intuitivt at man må vri klokkene for å slå dem av når man skal legge dem fra seg, men verre er at vi ofte har opplevd å slå dem av utilsiktet. 

Skal vi hente oss en kaffekopp på jobb, tar vi av hodetelefonene, og noen ganger får vi gjort «knekken» i det vi tar dem av (Sennheiser klemmer hardest mot hodet av de tre), som gjør at de slår seg av. 

Og spiller man fra en Mac eller PC, fortsetter lyden ut av høyttaleren på maskinen, til glede for resten av kontorlandskapet (mobiltelefoner pauser som regel musikken når du kobler fra hodetelefonene). 

Innebygd equalizer-knapp 

På høyre klokke finner vi også en effektknapp merket med en dobbel løpenote. 
Den kan holdes inne i 7 sekunder (!) når du skal pare hodetelefonene med en enhet (NFC er en annen mulighet) og kan også trykkes på for å bytte mellom de ulike effektmodusene speech, club, movie og off. 

Vi foretrekker stort sett den ganske nøytrale off-innstillingen, men er du glad i tyngre bass har PXC 550 nok å by på om du setter den på movie-innstillingen, eller på club, som da blir en mellomting. 
Podkaster og radio kan egne seg fint med speech-instillingen. 

Til iOS og Android finnes også en app, CapTune, som lar deg finjustere disse equalizer-effektene, og som også lar deg legge til et director-valg med dine egne preferanser. 

En stemme i øret forteller deg hva du velger, men ikke fullt så smart er at denne frøkna har et konstant volum på stemmen, som drukner om du allerede hører på musikk med over middels høyt volum. 
Her kunne Sennheiser med fordel ha dempet musikken. 

Betjening bedre med mobil enn PC 

Overflaten på høyre øreklokke er altså berøringsfølsom og gjør at du kan sveipe opp og ned for å regulere volumet, frem og tilbake for å skifte sang, prikke for å pause/spille og prikke to ganger for å pause og slå av støykanselleringen; typisk om du må få med deg noe på utsiden. 

Vi har testet både på en Android-telefon og på en Mac, og mens kommandoene fungerer som forventet på mobiltelefonen, er det verre på Macen. 
Prikker vi en gang for å pause Spotify, spretter iTunes opp, og det skjer ingenting om vi prøver å hoppe til neste sang i Spotify. 
Bruker du iTunes til musikkavspilling fungerer det, dog. 

En annen irritasjon er at hodetelefonene ofte registrerer berøring i det vi tar dem på. 
Jeg har ikke tall på hvor mange ganger iTunes har startet opp bare fordi jeg har tatt på meg disse hodetelefonene. 

Betjeningen på høyre øre kan for øvrig også brukes for å besvare/avvise samtaler, mute/unmute og sette samtalen på vent. 

God komfort 

I likhet med modellene fra Bose og Sony synes vi PXC 550 ligger godt på ørene. 
Vi må holde en knapp på Bose-modellene i dette trekløveret med de ekstra myke putene, men Sennheisers skinnputer er også komfortable å ha mot ørene over en tidsperiode. 

På innsiden er hullet dråpeformet, som kan bety en litt krøllet og svett øreflipp for deg med de største ørene – her er også plassen bedre på Bose-hodesettet, som du ser på bildet. 
Sennheiser-klokkene klemmer noe hardere mot hodet enn Bose, som gjør at kan oppleves tyngre enn de er, men som også gjør at de sitter litt ekstra godt på om du lytter liggende eller har et mindre hode enn normalen. 

Utseendet er selvsagt en smakssak, men spør du oss, fremstår Sennheiser-klokkene som de mest stilrene av de tre med matt finish og pene linjer. 
Det er også hodesettet som veier minst av de tre, med oppgitt vekt på 227 gram. 

Demper ikke kontorlandskapet i særlig grad 

En ting som gjorde at vi ble ekstra imponerte over Sony MDR-1000X, var at de ikke bare fjernet jevn dur fra fly og lignende, men at de også var imponerende gode mot mer tilfeldig støy, som tastetrykk fra en kollega i et kontorlandskap, eller latter borte ved kaffemaskinen. 

Sennheiser-klokkene er på høyde med de andre hva gjelder å fjerne jevn sus, men er minst stille i miljøer med mer tilfeldig lyd; også når man fjerner støykanselleringen, som betyr at den rent fysiske isolasjonen er noe svakere. 

Vi får ikke den samme vacuum-effekten når vi aktiverer støykanselleringen på kontoret – her er ikke forskjellen med og uten kansellering spesielt stor. 
Det er fordi Sennheiser justerer effekten ut fra volumet på støyen. 

Er hovedmotivasjonen din for å kjøpe slike hodetelefoner å bruke dem på flyturer vil du nok bli fornøyd, men til mer allround-bruk synes vi at Sennheiser-klokkene kommer noe til kort mot Bose og da enda kortere mot Sony med tanke på støyreduksjonen. 

Typisk Sennheiser-lyd 

Lyd er i stor grad en smakssak, og ulike lydbilder kan dessuten passe ulikt til forskjellige typer musikk. 
Jevnt over liker jeg godt lyden fra disse Sennheiserne – de gir et rikt lydbilde som fremstilles forholdsvis nøytralt. 

På "off"-effektmodusen er ikke bassen like fremtredende som de er på Bose QC35, og det føles hakket mer detaljrikt i mellomtoner og diskant på mer vokaldrevne låter, som Adam Lamberts unplugged-utgave av «What do you want from me». 
På andre låter kunne vi imidlertid ha foretrukket noe mer bass – Ginuwines «Pony» savner litt trøkk i de lavre frekvensene, men da er de bare et trykk eller to unna ved å bruke effect-knappen, selv om det for enkelte vil være som å banne i kirken. 

Dog skal det sies at Sennheiser-hodetelefonene ikke låter like imponerende som Sony-hodesettet med tanke på dynamikk og detaljer i lydbildet, men sammenlignet med Bose-hodesettet går det mer på preferanser og musikksjanger enn på rent teknisk kvalitet hva man vil foretrekke. 

Konklusjon 

De siste månedene har vi testet tre trådløse hodetelefoner med aktiv støydemping i prisleiet ±4.000 kroner. 
I denne klassen holder vi definitivt vår knapp på Sony MDR-1000X, som briljerer med svært god lydkvalitet, svært effektiv støyreduksjon og i tillegg meget god betjening, samt en smart funksjon for raskt å høre det rundt deg ved å legge håndflaten mot øret. 

Det er to ting som gjør at vi rangerer PXC 550 nederst av de tre. 
Det første er at støyreduksjonen er den minst effektive av dem, etter å ha prøvd dem i litt ulike miljøer, men da spesielt i kontorlandskapet. 

Men det viktigste er betjeningen, som rett og slett er for svakt implementert. 
Det blir mange ufrivillige trykk på betjeningsknapper når vi tar dem av og på, de ulike gestene på høyre øreklokke registreres ikke alltid korrekt , og ofte får vi skrudd dem av uten at det var meningen. 
Selv om det er greit når vi bare parkerer dem rundt halsen, er det litt rart å måtte «knekke» dem før man legger dem fra seg på bordet dersom man vil slå dem av. 
I en veske eller bag er nok denne mekanismen ekstra lite hensiktsmessig, med mindre du bretter dem sammen i etuiet hver gang. 

Men de låter bra, har god brukskomfort og lar deg justere graden av støyreduksjon, med kjapp tilgang til ulike lydprofiler ut fra hva du hører på. 

Sennheiser PXC 550 Wireless 
