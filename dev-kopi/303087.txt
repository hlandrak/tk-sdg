Randi Tytingvåg briljerer mellom to gitarister
Nedstrippet, nært og nydelig album. 

ALBUM: 
Randi Tytingvåg overrasker stadig med nye formater og musikalske eventyr i grenselandet mellom jazz og pop. 
Uansett hva hun gjør, er hun høyst tilstedeværende med sin intime og versatile røst. 

Hennes nye album er nedstrippet og mykt. 
Hun er alene sammen med to mannlige gitarister og sangere, Dag S. Vagle og Erlend Aasland, som bidrar med gitar, banjo, kor og duetter. 

Den spisse banjoklimpringen er perfekt komp til Tytingvågs varme fortolkning. 
Arrangementene er gjort i en sparsom countryfolk-stil. 
Ingen har dårlig tid, men dette er heller ikke noe slowmotion-prosjekt. 

Plata er et eksempel på at formen på et vis bestemmer over låtene. 
Vidt forskjellige sjangrer og uttrykk underlegges den samme instrumental- og vokalbruken. 
Resultatet er et helhetlig album, der Tytingvåg har skrevet noen av sine fineste sanger - for eksempel den spennende «Change» - i tillegg til åtte coverlåter. 

Fra Joni Mitchell til Marlene Dietrich, fra Louis Armstrong til Tom Waits, fra Gillian Welch til Doris Day - vokalisten gjør ære på disse vidt forskjellige artistene. 

Samtidig som hun uanstrengt innlemmer dem i sitt eget univers. 
