Ridiculous Fishing – A Tale of Redemption
Utrolig morsomt om noe så kjedelig som å fiske. 

Målet med dette spillet er enkelt, det er å fiske – mest mulig. 
Du styrer kroken med snøret nedover så dypt du kan uten å treffe noe levende, enten det er fisk, maneter eller andre uhumskheter. 

Er det slutt på snøret, når du bunnen, eller treffer du en fisk, er det bare å dra opp igjen, og samtidig få med deg så mye marint liv du kan. 
Og så er det bare å splatte alt du har fisket med stadig større skytevåpen. 

Konseptet er enkelt, men fargerikt, morsomt og god gjennomført. 
At fiskeren Billy i tillegg jakter på sjelefred fra sin mørke fortid gir spillet en overbyggende historie, men er ikke nødvendig for å ha det morsomt. 

Best akkurat nå 

Ridiculous Fishing er et eksempel på eksemplarisk spilldesign. 
Sammen med retrografikk, graderte utfordringer, sømløse kontrollere, humor og utrolig spillmusikk (av Eirik Suhrke – hør all musikken her), er dette enkelt og greit det beste spillet du kan ha på din iPhone akkurat nå. 

At indieutvikerne i det nederlandske spilletstudioet Vlambeer er uttalte motstandere av småkjøp inne i selve spillet gjør at du får alt spillet har å by på for 21 kroner. 

OBS! 
Dette spillet er ikke gradert etter PEGI sine retningslinjer, men har en anbefalt aldersgrense fra Apples iTunes-butikk på 12+. 
