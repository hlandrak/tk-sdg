BioShock Infinite
Et fantastisk spill man kan fortape seg totalt i! 

BioSchock fra 2007 er mitt favorittspill gjennom tidene, uansett sjanger. 
Da 2K og Irrational Games annonserte BioShock Infinite, skjøt mine forventninger i været som en rakett. 

Desto mer gledelig er det at de blir innfridd som om det skulle være den enkleste ting i verden. 

Dette er et ekstremt godt designet spill, med en spennende historie, interessante figurer, herlige nivåer og et øye for arkitektur, kultur og historie som gir en helt spesiell atmosfære. 

BioShock Infinite er et spill man kan fortape seg totalt i. 
Timene svinner uten at spill-lysten avtar! 

En by med mørke hemmeligheter 

Mens BioShock 1 og 2 foregikk i undervannsbyen Rapture på 1960-tallet, tar BioShock Infinite oss med til den svevende byen Columbia i år 1912. 
Hit kommer Booker DeWitt, en tidligere Pinkerton-agent som har fått i oppdrag å redde ei jente og dermed slette gjelda si. 

Men DeWitt skal oppdage at Elizabeth er helt spesiell, og at de må kjempe for å komme seg ut av Columbia. 
Byens mystiske grunnlegger, Comstock, står nemlig i veien med sine mørke hemmeligheter. 

Og så er det mye ved historien jeg velger å tie om. 
Dette må du oppleve selv! 

Selv om historien er ny, har den mange fellestrekk med den originale BioSchock. 
Hovedpersonen må utforske en by, som er isolert fra omverdenen, grunnlagt etter spesielle verdier, og der noe har gått galt på veien. 
Det ideelle samfunnet er i full oppløsning. 

Byens historie og interne konflikter fortelles både gjennom spillerens vandring gjennom verdenen, og gjennom smarte filmautomater, kalt Kinetoscopes, og lydlogger, kalt Voxophones, basert på teknologier som faktisk eksisterte i 1912. 

Gjennom velskrevne tekster får vi et inntrykk av drømmene bak Columbia, og hvorfor de ble til mareritt i kjølvannet av amerikansk eksepsjonalisme og den industrielle revolusjonen. 

Dramatikken eksploderer 

Etter en spektakulær introduksjon går jeg i gang med å utforske byen. 
Mens Rapture var mørk, trang og klaustrofobisk, er Columbia lys, åpen og bokstavelig talt luftig. 

Den er så rik på inntrykk for både øyne og ører at jeg kunne gått rundt i timevis som turist, hadde det ikke vært for at dramatikken plutselig eksploderer, og jeg får annet å tenke på. 

Byen består av flere svevende områder, og knyttes sammen med et gondolbanenett, som Booker kan surfe på. 
Hvert av områdene har nye temaer, utfordringer og særpreg. 
Jeg føler aldri at spillet tyr til unødige gjentagelser, men holder spillopplevelsen frisk og levende. 

Introduksjonen av Elizabeth er en stor styrke i spillet. 
Ikke bare er hun svært nyttig med sine spesielle egenskaper, hun er også rett og slett godt selskap, og en flott figur. 

Det kunne av og til føles litt ensomt der nede i Rapture i BioShock. 
Slik er det ikke i BioShock Infinite. 

Samtalene Booker har med Elizabeth mellom slagene er heller ikke bare pratefyll, men gir gode hint til hvem de egentlig er. 
Troy Baker og Cortnee Draper leverer god «voice acting». 

Gøy med "vigors"! 

Også i dette spillet kan både kjøpe og finne helse, våpen og annet utstyr, blant annet prestasjonshevende midler. 
I originalspillet het det «plasmids», her heter det «vigors». 

Med dem kan du for eksempel skyte strøm eller ild fra venstrehånda, eller oppheve tyngdekraften når du måtte trenge det. 
Det er en lek å bruke vigors i kombinasjon med høyrehåndas våpen og gjør spillopplevelsen enda mer morsom. 

Du kan også finne klær som gjør deg sterkere på forskjellige vis. 
Letingen etter stadig nye oppgraderinger er minst like spennende som selve historien! 

Jeg har lett nøye etter ting å sette fingeren på, for noe må det jo være? 
Men det er snakk om ubetydelig småtteri. 

Som at det ikke er mulig å slå av den siste lydloggen du fant, om du kommer i skade for å sette den på igjen. 
Eller at noen av låsdirkene som kan samles inn er litt vanskelig å plukke opp. 
Eller at noen teksturer og objekter gjentas litt ofte. 

Men i en så enorm spillverden, er det uunngåelig med litt småpirk. 
99,99% av BioShock Infinite holder skyhøy kvalitet, og gjør det til en fornøyelse å besøke Columbia. 

Dette er spillkunst av ypperste slag, og anbefales på det aller varmeste! 

(Testet på XBOX 360. 
Finnes også for PS3 og Windows. 
Slippes for Mac til sommeren! 
