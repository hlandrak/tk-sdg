Når menn blir maskiner
Svenske Meshuggah står bak en av metal-sjangerens største revolusjoner. 
Med avansert polyrytmikk, låtstruktur og tungt sound med 8-strengsgitar økte de vanskelighetsgraden såpass mye at de nærmest er som maskiner å regne. 
Djent-sjangeren var skapt, utallige band har prøvd seg i fotsporene til bandet, og mengder av fans har ventet på nytt album. 
Meshuggah har vært hemmelighetsfulle, men da det ble klart at «The Violent Sleep of Reason» skulle spilles inn live i studio var det mange som fikk hakeslepp. 
Er disse musikerne mennesker eller maskiner? 

Meshuggah har skapt sin egen sjanger og kjører på med det samme de har gjort tidligere. 
Låtene er avanserte, dystre og hardtslående. 
Låtene kan fort gå i ett, men det er noen spor som groover noe hinsides. 
Det er vanskelig å ikke la hode vugge med til grooven i låten «Monstrocity» - selv om man ikke alltid vet hvordan hodet skal vugge i de vanskelige rytmeskiftene. 

Det tar lang tid å få et album som «The Violent Sleep of Reason» under huden. 
Man må høre på det flere ganger for å få med alle detaljene. 
Mengden av informasjon er massiv. 
Likevel leverer Meshuggah et solid album hvor bandet virker mer levende enn på lenge, men likevel så udødelige. 
