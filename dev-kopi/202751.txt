TEST:Mercedes-AMG C63 Coupé 

Når Mercedes skal danke ut konkurrenter og pirre følelsene blir resultatet usedvanlig morsomt. 

- Ja, likte du lyden? 
Så bra! 
Vi prøvde nemlig ut 60 ulike eksossystemer før vi landet på akkurat denne, forklarer Arne Wiebking som har hatt jobben med å være prosjektleder for Mercedes-AMG C63Coupé. 

Han kommenterer den vanvittige lyden du får ut av de fire enderørene på coupeen ved pådrag og sportseksos-knappen aktivert. 

Men ikke tro oss: 
Hør heller lyden selv i videolenken nederst i saken! 

Fra å være en lydmessig diskret og komfortabel bensingurglende V8-er, skifter nemlig coupéen brått karakter til å låte omtrent som ei romferge ved takeoff. 

Det betyr at det braker, smeller, poffer og blafrer noe infernalsk ved pådrag. 
Det er helt vilt! 

Med opptil 510 hestekrefter skyves Mercedesen til hundre på 3,9 sekunder. 
Og hvis du vil bli enda mer misunnelig enn du allerede er: 
Toppfarten kan økes fra 250 km/t til 290 km/t, om du tar et AMG-kjørekurs. 

Se flere bilder av bilen her 

Dette bør du vite om Mercedes-AMG C63 Coupé 

Bilen er ganske enkelt verstingutgaven av coupé-versjonen av C-klasse. 

Det er en selvstendig utviklet bil med blant annet en helt ny bakaksel. 
Dører, tak og bagasjelokket er det eneste som er likt på AMG-utgaven som på standardutgaven. 

Karosseriet er 3,3 cm bredere enn den ordinære og skiller seg godt ut med svulmende skjermer, brede kanalskjørt og spoiler foran og bak, samt diffusorer og annet snacks som gjør den både sint og elegant på en og samme tid. 

Tåler konkurranse 

Det fine er at den leverer varene så til de grader. 
Her trenger du slett ikke å lure på om den kan hamle opp med konkurrentene Audi RS5, BMW M4 og Lexus RC F eller ei. 

Interiøret er rimelig likt de mer ordinære motorvariantene av C Coupé, om du ser bort fra de store bøttesetene foran, alu-pedaler, AMG-emblemer, karbondekt midtkonsoll, mer utstyr, litt flere justeringsmuligheter osv. 

Hjulene er i dimensjonen 255/40 R18 foran og 285/35 R18 bak. 
Såpass må til for å tøyle de enorme kreftene som til stadighet vil rive seg løs fra underlaget om du prøver å kjøre tullerusk. 
Kjøreoppsettet kan endres fra individuell, komfort, sport, sport+ og race. 
Gradvis utover blir understellet stivere, styringen fastere, gassresponsen bedre og de kjente endringene slikt fører med seg. 

Se bilder av interiøret her 

Det herlige er at vi på lange motorvei-etapper kan lunte avsted i komfort-modus relativt behagelig uten mye lyd eller spetakkel. 

Men når vi er på den aldeles glimrende motorbanen Ascari, er det bare å kaste hemningene i form av å slå av det som er av støttekrykker, og la det stå til. 

Vi kjører 510 hk-utgaven (den kommer også i en skotte-varient med "kun" 476 hestekrefter), og den gjør bilen råsterk. 
Det voldsomme dreiemomentet på 700 
Nm gjør skyvet intet mindre enn ellevilt. 

Smertefull tilbakelevering 

Heldigvis er den nokså enkel å beherske, men du skal likevel vite hva du driver med. 
Med alt slått av skal det nemlig ikke mye til før du fort overskrider grensene. 
Det kan fort bli skummelt! 

Dagen flyr fort av sted og dette er en typisk bil du kanskje ikke burde blitt kjent med. 
Det er nemlig smertefullt å måtte levere fra seg nøklene etterpå, siden alt annet fortoner seg som en nedtur. 

Konkurrentene jeg har friskest i minne er BMW M4 og Lexus RC F: M4 er nok mer racing enn AMG-en, samtidig som jeg er usikker på om den kjører så mye raskere rundt en bane. 

Det er tross mer krefter i Mercedesen. 
Lexusen byr på samme komfort som Mercedesen, men evner ikke å hente fram like mye råskap når den settes på prøve. 
Ikke er den like sterk heller. 

Dette er en bil som utelukkende kjøpes på grunn av følelser. 
Det finnes ingen praktiske hensyn som ligger til grunn for at du skal hoste opp over 1,3 millioner kroner (eksakt pris er ikke klar) for å kjøpe denne bilen. 

Se video av den hårreisende bilen her 

Reiseomkostningene til denne reportasjen er dekket av importøren. 
Les mer her 
