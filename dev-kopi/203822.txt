Bose SoundSport Free
Ørepluggene fra Bose er helt trådløse. 
De kommer i et etui av hardplast, som beskytter ørepluggene og samtidig gir muligheten til å lade dem. 

SoundSport 
Free er såkalte «in-ear»-plugger, som festes i øret ved hjelp av plugg- og vingefestet Bose har valgt å kalle «StayHear». 
Kort fortalt skal festeanordningen sikre at ørepluggen ikke faller ut under trening. 
Det følger også med propper i størrelse S, M og L, så man lett skal kunne finne en versjon som passer i øret. 

De kan ved første øyekast se litt store og klumpete ut, og stikker riktignok litt ut fra øret når man har dem i. 
Derfor ble vi positivt overrasket over hvor behagelige de er å bruke, og de føles stabile og sitter godt. 
Kommer du borti pluggene under trening, er de imidlertid enkle å «rive med seg» ut av øret. 

Også lade/oppbevaringsetuiet oppleves som stort. 

For å koble til ørepluggene, laster man ned appen Bose Connect. 

Det er ikke musikkavspilling i appen, og den kan heller ikke hente musikk fra andre apper. 
Men når musikken er på, kan du imidlertid styre musikken herfra. 
Vi syns volumstyringen i appen er litt treg, så det er lett å trykke litt for mange ganger på volumøkning uten at pluggene reagerer, og man får plutselig veldig høy lyd. 

Når det gjelder samtaler, er lyden kun i høyre øre. 
Vi syns også lyden er litt ullen, både i ørepluggene og for den i andre enden. 
Nå skal neppe disse pluggene i hovedsak brukes til handsfree-samtaler, så vi syns ikke det trekker så mye ned. 
Men dersom du liker å prate med kompiser eller bestemor på løpeturen, er det greit å merke seg. 

Lyden i ørepluggene er god og balansert. 
De er utstyrt med en «volumoptimalisert equalizer», som skal sikre at lyden er behagelig på alle lydnivåer. 
Dette syns vi Bose har fått til bra, og vi opplever lyden som like bra på høyt som på lavt volum. 

Vi syns også pluggene fyller øret godt, noe som gjør at vi hører svært lite lyd fra omgivelsene. 
På volumet vi bruker til trening, hører vi faktisk kun lyden av musikken, og all lyd fra omgivelsene rundt er borte. 
Dette er nok noe mange vil se på som et pluss da det er lettere å konsentrere seg om trening og ikke bli distrahert av andre ting. 

I tillegg lekker pluggene lite lyd, som gjør at andre heller ikke vil bli forstyrret av musikken du spiller, og det er kun på maks volum at andre vil kunne høre hva du spiller. 
