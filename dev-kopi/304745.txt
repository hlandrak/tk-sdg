Staut rykker tilbake til start
Valdresbandet har «finni seg sjæl». 

ALBUM: 
Det er lett å si «Ja» til Staut, som har funnet sin plass et sted mellom Odd Nordstoga og grupper som Hellbillies og Lomsk. 
Etter fire album har Valdresbandet fått solid fotfeste, en god del radiospilling og mange livejobber. 

Nærmere utgangspunktet 

Det kan virke som om folkemusikk-influensen er blitt mindre for hver plate, så da er det gledelig å fastslå at de er der de skal være på album nummer fem. 
Mens «St. Peppersby» (2014) ble litt ullen konseptmessig, er Staut med «Ja» flere skritt nærmere utgangspunktet rent musikalsk. 

Og - det går ikke lenge før Asle Tronrud tar initiativet med tungt felespill på «Kardemommelov» og mektige «Født på ny» - en av tre låter med Guy Fletcher (Dire Straits / Mark Knopfler) på tangenter. 

Kjærlighetsjakt 

De følger opp med «Følgje hjarta», som balanserer mellom pop og folkemusikk - slik nesten bare Staut kan. 
Du har kanskje hørt den på TV2s «Jakten på kjærligheten». 

«Johan» er egentlig bare litt johan, sjøl om teksten er ganske morsom. 
Han akkederer riktignok med både presten, mullaen og paven, men det musikalske uttrykket blir masete. 

Waterboys 

Da går det mye bedre med «Kom», som sender assosiasjoner i retning britiske The Waterboys og Dexys Midnight Runners. 
Et høydepunkt. 

«Ei som ho» er akustisk og visepreget, med en følsom tekst av Ørnulf Juvkam Dyve og ditto vokal fra Gaute Lein Ausrød. 
Også et høydepunkt. 

På «Fliken e syne» går tankene i retning Mexico, takket være Ole Kristian Nyhagens «mariachi-trompet» (i tillegg til andre blåseinstrumenter). 

Marie Tveiten fra Seljord synger duett med Ausrød på den fine balladen «E vil», mens «Døgnflugujakt» runder av Stauts mest varierte album så langt. 
Det er også ei fjær i hatten til produsent Alf Magne Hillestad. 

Albumet har release 6. januar. 
Releasekonserten blir på Sentrum Scene i Oslo 14. januar. 
