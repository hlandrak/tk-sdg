På en armlengdes avstand
Alle som fikk med seg Serena Maneesh da de fremdeles var et aktivt konsertband, vil huske Hilma Nikolaisen som hun coole med lavthengende bass og Nico-frisyre. 
Med "Puzzler" debuterer Nikolaisen som låtskriver, sanger, gitarist og produsent for sin egen iørefallende, litt innadvendte indierock. 

Isdronning-preget har hun i behold. 
Den androgyne stemmen hennes – kanskje det bare er meg, men jeg synes hun kan minne om Hanne Kolstø – ligger ofte begravet et stykke bak i lydbildet. 
Gitarene er gjerne slørete som på en 90-tallsplate fra det britiske selskapet 4AD. 
Låtene har mange fine pop-hooks, men unngår konsekvent de mest åpenbare pop-vendingene. 
I det hele tatt: 
Det virker som om Hilma Nikolaisen foretrekker å holde lytteren på en armlengdes avstand. 

Så er da heller ikke dette musikk som skaper de helt store sinnsbevegelsene. 
Riktig nok blir man litt lettere i steget med "Swings and Roundabouts" på øret og det skal godt gjøres å ikke få "Dubious Dubious" på hjernen. 
Men andre låter, som singelen "Home Straight Stories" og balladen "Brighter Soon", forblir anonyme. 
Og til slutt sitter man igjen og tenker at Hilma Nikolaisen godt kan slå seg litt mer løs neste gang. 
