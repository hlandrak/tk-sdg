ANMELDELSE:Floskeloverdose fra Kaia Huuse og nykjæresten 

Sukkersøtt inntil det rødmefremkallende. 

LÅT: 
«Post breakup»-plater har blitt en egen term. 
I juli i fjor ble det kjent at artistparet Kaia Huuse og Jan Eggum gikk hver sine veier. 
Eggum slapp for kort tid sin «post breakup»-singel, «En annen». 
Nå er det dags for Huuses bidrag i samme kategori. 

«Hold om meg» er Huuse i fri vokal utfoldelse med sin nye kjæreste, Lars Winnerbäck-keyboardist, Jonas Persson. 
Med all respekt å melde, Huuse kommer til kort målt mot sin tidligere makker hva «post breakup»-låter angår. 

Der hvor Eggum skildrer kjærlighetens noen ganger trøblete irrganger på sitt sedvanlige sparsommelige og bittersøte vis, tyr Kaia og duettpartner til tilnærmet floskeloverdose i sin, unnskyld uttrykket, ganske fjollete kjærlighetsvise. 

«Hold om meg» er en naivistisk og rosenrød tregrepssak som pludrer av gårde om å sitte i hver sine by og kjenne på de boblende følelsene uten å være fysisk nære hverandre. 
«Jeg har aldri møtt deg, men kjenner deg så vel/Vi sitter tett sammen i hver vår by i kveld/Jeg tror det kalles kjærlighet, den kraften som blir av det du gir.», synges det med sukkerspinn på leppene. 

Kassegitaren klimprer lekent, før et innlagt plystreparti sklir sømløst over i en enda muntrere munnspillsolo. 

Teksten er så overtydelig at man priser seg lykkelig for at man slipper å se musikkvideoen i samme slengen. 

Noen ting egner seg enkelt og greit bedre på date enn i offentligheten. 
