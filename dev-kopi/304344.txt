Dette krever stor Jahn Teigen-appetitt
Hylles i ny TVNorge-serie. 

TV: 
Det er ingen tvil om at karrieren til Jahn Teigen er av det fargerike slaget. 
Den har vært preget av opp- og nedturer helt siden «Mil etter mil» sørget for Eurovision-historiens første 0-poenger i Paris i 1978. 
Illustrerende for Teigens karriere ble den en stor hit i Norge, hvor den klatret helt til topps på de norske hit-listene. 

Nå skal Teigen hylles i stor skala. 
TVNorge skal de neste lørdagene vie sangeren og moromannen halvannen time i beste sendetid. 
Oppskriften er mer eller mindre en den samme som ligger i bunn for «Hver gang vi møtes»-programserien: 
Folkekjære artister i ulike fasonger fra fjern og nær forteller om sitt forhold til Jahn Teigen og leverer deretter sine tolkninger av deres Teigen-favoritter. 

Melodi Grand Prix 

Teigen flyttet for ti år siden til Østerlän i Sverige. 
Landstedet hans er også åsted for sammenkomstene. 
Først spilles og snakkes det i hans private studio, før det løsnes på slippen, spises og anekdoteskravles. 
Her kommer også de akustiske instrumentene frem og gjestene tar en ny unplugged-runde. 

Premiereprogrammet har hovedfokus på hans Melodi Grand Prix-karriere hvor han har deltatt svimlende 16 ganger. 
Skjellettdrakten og «Mil etter mil» er på plass allerede i første runde. 

Gjestene Carola Häggkvist, Didrik Solli-Tangen og danceduoen Cir.Cuz er de første som kommer til godset. 
Carola deler villig i vei om tro, karriere og sitt vennskap med Teigen før hun leverer en overtent «Optimist». 
Cir.cuz snakker om at de var fans allerede fra de lå i mors liv. 
Det kjennes tidvis litt over toppen og tilgjort. 

Pompøst konsept 

Det sklir litt letter i program nummer to hvor Thom Hell, Hanne Boel og Morgan Sulele er gjester. 
Teigen er heldigvis en upretensiøs kar som tar det i utgangspunktet pompøse konseptet ned på jorden. 
Bildene er fine og omgivelsene innbydende. 

Dramaturgien er ikke så veldig spennende og formatet har vel strengt tatt utspilt sin rolle etter flere år med samme type programmer på skjermen. 
Du skal med andre ord ha en god appetitt på Jahn Teigen om du skal henge med på notene her helg etter helg. 
