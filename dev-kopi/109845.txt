Spillanmeldelse:«Guild Wars 2» 

(VG Nett) 
Etter å ha vært i utvikling i over fem år kan endelig vanlige dødelige kose seg med den neste online-bautaen. 

«Guild Wars 2» er kanskje det onlinespillet som det er satt størst forventninger til gjennom tidene. 
Over én million mennesker har forhåndsbestilt spillet, og den overveldende responsen fra betaen har gjort at mange sitrer etter å selv få trå inn i Tyria. 

Og forventningene innfris. 
«Guild Wars 2» har kommet for å bli. 

Ved første øyekast kan dette virke som et hvilket som helst onlinespill. 
Det tar sted i en sprudlende fantasiverden befolket av merkelige skapninger, både gode og onde. 
Sverd og magi er daglig kost for innbyggerne i denne verdenen, og spilleren må løpe rundt og gjøre oppdrag for å utvikle figuren sin. 

Men alle som har fulgt med på utviklingsprosessen til «Guild Wars 2» en stund vet at utviklerne har brukt mye energi på å utvikle et onlinespill utenom det vanlige. 
Dynamikk og nyskapning har utvilsomt vært nøkkelord på møterommet til designerne i ArenaNet. 

De tradisjonelle klassene, som magikere, tyver og krigere, er med videre. 
Det som er nytt er at alle disse får ulike evner hver gang de bytter våpen. 

Når som helst kan du bytte fra et sverd til en øks, selv om du er midt i en kamp. 
Når du gjør dette vil du få nye evner som kanskje passer bedre til å denge en spesiell fiende. 
Dette er en nyvinning som så langt fungerer utmerket, og som bringer mye variasjon på bordet. 

Oppdragene har også blitt mer dynamiske. 
Om du kommer til en militærbase vil du kanskje oppdage at offiserene trenger hjelp til å motivere soldatene sine. 
Dette kan gjøres på mange forskjellige måter, og du bestemmer selv om du ønsker å gjøre litt av alt, eller om du kun vil fokusere på én arbeidsoppgave. 

Dessuten vil også flere oppdrag skje på tilfeldige tidspunkter mens du reiser rundt i verdenen. 
Plutselig åpner bakken seg midt i byen, og dusinvis av ekle muldvarpmenn kryper opp. 
Da må du og alle andre spillere bekjempe utyskene, ellers vil kanskje byen være under beleiring helt til noen kommer og rydder opp. 

Denne måten å organisere oppdrag på fungerer veldig bra. 
Du slipper å bekymre deg for om noen kommer og «stjeler» monsteret du akkurat hadde tenkt til å drepe - alle jobber til enhver tid mot et felles mål. 

Dette skaper en følelse av samarbeid som jeg ikke kan huske å ha følt i noe annet onlinespill. 
Og det føles bra. 

Når du har lyst til å denge andre spillere i stedet for datastyrte monstre, har du flere alternativer. 
Du kan enten spille i relativt tradisjonelle turneringer og kampsoner, eller du kan ta et dypdykk i det utviklerne har valgt å kalle «verden-mot-verden». 

Her blir spillere fra tre ulike servere satt opp mot hverandre. 
Man blir dyttet opp til øverste erfaringsnivå, og deretter braker det løs i et stort og åpent område. 

Denne spillmodusen kan støtte hundrevis av spillere, og taktikk og strategi vil bli belønnet. 
Målet er å ta kontroll over viktige bygninger, skaffe ressurser og lignende. 

Det er litt for tidlig å si hvordan dette vil fungere i det lange løp, men så langt har dette bydd på heseblesende og svært morsomme opplevelser. 
Allikevel blir det hele litt for uorganisert til tider, og det blir spennende å se hvordan dette utspiller seg om noen måneder, når spillerne har fått litt mer erfaring under beltet. 

Spillverdenen vi får utforske i «Guild Wars 2» er også gjennomført og spennende. 
Settingen virker kjent, da verdenen er spekket med fargerike landskaper og fantasifulle monstre. 

Men det at dette er et erketypisk utgangspunkt gjør lite når landskapene er så vakre og varierte som vi får oppleve her. 
Noen av byene er også svært imponerende i forhold til det vi er vant med fra lignende spill. 

Musikken er med på å gjøre stemningen komplett - den fungerer rett og slett perfekt. 
Det er sjelden jeg tar meg selv i å skru ned alle andre lyder for å kun høre på musikken i et spill, men dette har hendt flere ganger mens jeg har vandret rundt i Tyria. 
Det er igjen kjente Jeremy Soule som står for komponeringen, og alle som har spilt «Skyrim» vet nok hva denne mannen er i stand til. 

Men til tross for at «Guild Wars 2» er et solid spill på de fleste punkter er det ikke perfekt. 
Spesielt historien og persongalleriet vi blir presentert for klarer rett og slett ikke å engasjere. 
Det blir for upersonlig, og noe av stemmeskuespillet overbeviser heller ikke. 

Det er neppe her utviklerne har lagt ned flest ressurser, men det er ikke til å unngå at spillet blekner litt i forhold til «Star Wars: The Old Republic» og «The Secret World» når det kommer til historiefortelling. 

Men til syvende og sist gjør dette svært lite når totalpakken er så solid som det den er. 
Man skal være forsiktig når man prater om framtiden til onlinespill, men når det kommer til «Guild Wars 2» vil jeg bli overrasket om dette ikke forblir et av verdens største onlinespill i flere år framover. 

PS: 
Anmeldelsen er basert på de første 30 nivåene i spillet. 
«Guild Wars 2» har ikke månedsabonnement. 

GUILD WARS 
2 Genre: 
Online rollespill 
Plattform: 
PC Alder: 
12 år Utvikler: 
ArenaNet Utgiver: 
NCsoft 
Mer info (Wikipedia) 
