Musikk-nerding på sitt beste
Bokanté tok publikum med på en musikalsk verdensreise med sin særegne musikk da de gjestet Kilden torsdag kveld. 

Bokanté 

Kilden Kulturhus 

Torsdag kveld 

Publikum: ca. 400 

Det USA-baserte, men verdensomspennende bandet Bokanté er prosjektet til multi-instrumentalist, komponist og produsent Michael League, kjent som leder for det populære bandet Snarky Puppy. 
Bandet består av åtte musikere fra fire kontinenter, men i kveld hadde de også med seg en niende mann på bass. 
Man skulle tro det ble litt i overkant med hele tre gitarister, tre perkusjonister, vokalist, lap steel gitar og bass, men samspillet er helt perfekt og arrangementene er gjort med perfeksjonisme. 
Resultatet er derfor et spennende, intrikat og helt særegent lydbilde. 

Bokanté er kjent for sin blanding av afrikansk melodikk og rytme, karibisk fortellertradisjon og nordamerikansk gitardrevet låtskriving. 
I løpet av konserten går de fra lange, improviserte og stemningsfulle strekk til hurtig riffing og heftige gitarsoloer. 
Vi får til og med en gitarsolo-duell under låten «Don’t Do It» – en sang dedikert til Donald Trump. 

Selv om musikerne er stillestående og kanskje ikke så veldig underholdende scenepersonligheter, er perkusjon-avdelingen et underholdningsobjekt i seg selv der de drar fram det ene rytmeinstrumentet etter det andre. 
Det topper seg når Jamey Haddad leverer en imponerende solo på vaskebrett som får hele salen til å juble av begeistring. 

League leder bandet med stålkontroll, mens Malika Tirolien på vokal står for presentasjonen av sangene. 
Hun imponerer med sin fortellerevne og stemmeprakt. 
Under låten «Héretier» briljerer hun gjennom avanserte intervaller og fraseringer. 
Gåsehudfaktor! 

Man forventer det lille ekstra når verdenskjente artister besøker lille Kristiansand. 
Bokanté leverte i aller høyeste grad med en musikalsk nerdefest hvor publikum fikk musikalske smakebiter fra nærmes alle verdens hjørner. 
