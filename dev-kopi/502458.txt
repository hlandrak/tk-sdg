Dette gjorde Stellan Skarsgård mye bedre
Liam Neeson gjør ikke nyversjonen av «Kraftidioten» noen tjenester. 

Hans Petter Moland har regissert den amerikanske nyinnspillingen av sin egen film «Kraftidioten» fra 2014. 

Hovedrollen i originalen var spilt av Stellan Skarsgård. 
Her det her Liam Neeson som gestalter samme type, uten å imponere. 

Bortsett fra at handlingen er flyttet fra Norge til Rocky Mountains i Colorado og liksom-småbyen Kehoe, er den største forskjellen på de to versjonene at Neeson gjør en mye dårligere jobb enn Skarsgård. 

Neeson virker litt malplassert i denne sjangeren. 
For «Cold Pursuit» skiller seg tydelig fra andre hevnthrillere han har spilt i, som «Taken»-filmene. 

Akkurat som originalen tar ikke denne filmen seg selv høytidelig, og er egentlig mer parodi enn action. 

Brøytebilsjåføren Nels Coxman (Neeson) får beskjed om at sønnen hans har dødd av en overdose, men tror ikke på det. 
Coxman setter ut for å finne den skyldige. 

En etter en tar han ut ulike håndlangere av narkobaronen som går under kallenavnet Viking (Tom Bateman). 

Coxmans hevntokt får voldsomme, uforutsette ringvirkninger, for Viking antar at det er den rivaliserende narkobaronen White Bull (Tom Jackson), en amerikansk urinnvåner, som står bak. 

De karikerte, merkelige typene, dumme forviklinger og den tørre, mørke humoren gjør inspirasjonen fra Coen-brødrenes «Fargo» tydelig. 
Sammenlikningen stopper imidlertid omtrent der. 

Flere av karakterene, som det for øvrig er en del for mange av, er fornøyelige typer. 
Men jo flere av dem som kommer til, jo mindre interessant blir det. 

Mange av dem har monologer og egne, små historier. 
Noen av disse karakterenes rare trekk og anekdoter er underholdende, men det blir til at det meste heller avsporer historien, fremfor å føre den videre. 

Jeg har ikke tenkt å blande meg inn i debatten om hvorvidt Liam Neeson er rasist eller ikke, men kan fint si at han ikke gjør denne filmen noen tjenester. 
Verken som skuespiller eller på PR-siden. 

Hans utsagn under presseturneen i USA har nok gjort at mange velger bort denne filmen, og jeg tipper jeg ikke er alene om å være lei av å se Neeson på hevntokt. 

Det er heller ikke til å komme unna at Stellan Skarsgård var betydelig bedre som hevnlysten far enn Neeson. 

Selv i rollen som en fåmælt mann som viser lite følelser, klarte Skarsgård å tilføre en viss sjel. 
Han gjorde rollen, og dermed det han foretok seg, interessant. 

Neeson gjør omtrent det motsatte – det hele virker rutinepreget. 
