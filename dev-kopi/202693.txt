Huawei Mate S - splitter ny toppmodell
Stor og delikat toppmodell fra kineserne, men står innmaten i stil med prisen? 

Vi har vært godt fornøyde med telefonene fra Huawei de siste årene. 
En ting er at de har hatt fokus på svært rimelige modeller, men de også vist at de kan lage toppmodeller til en langt hyggeligere pris enn konkurrentene. 
Men nå er det andre boller. 

Denne høsten er det Mate S som er den nye toppmodellen, og det er den vi ser på her. 
Merk deg imidlertid at Huawei også står for den største av de to nye Nexus-telefonene, Nexus 6P, som forventes i norske butikker i løpet av måneden. 

Den dyreste til nå 

Mate S er, så vidt vi kan erindre, den dyreste telefonen kineserne har laget til nå, med en prislapp på ganske nøyaktig 6.000 kroner i de rimeligste nettbutikkene. 

Dette er forøvrig telefonen som var først ute med å få «Force touch»-teknologi annonsert, der skjermen kan registrere hvor hardt du trykker (slik som på iPhone 6s). 

Problemet er at dette bare gjelder 128GB-versjonen som ikke vil bli solgt i Norge. 
Her er det 32GB-versjonen som gjelder, og den har altså ikke slik teknologi. 

Det den imidlertid har, er det Huawei har kalt «Knuckle sense». 
Det betyr at skjermen kan skille mellom trykk fra en fingertupp eller en knoke, slik at du kan bruke knoken på fingeren for å gjøre enkelte ting. 

For eksempel kan du kakke to ganger for å ta et skjermbilde, eller tegne en C på skjermen med knoken for å starte kameraet. 
Snarveiene kan du selv sette opp via innstillingsmenyen. 

Men – selv om dette nå er i versjon 2.0, synes vi ikke at det fungerer pålitelig nok. 

En gang i blant ser vi «knokestreken» når vi skroller en nettside med fingeren, og det hender ofte at vi må prøve både to og tre ganger for å få tegnet en knokesnarvei. 

Dermed blir det mer en gimmick enn til nytte. 

Pent design 

Vi liker godt designen på Mate S. 
På utsiden er det aluminium som gjelder, og den buede baksiden gjør at telefonen ligger godt i hånda og føles tynnere enn den er. 
Den er også komfortabel å holde, med diamantslepne hjørnekanter. 
En nærliggende sammenligning hva gjelder utseende er HTCs One-telefoner. 

Under kameraet på baksiden ligger fingeravtrykksensoren, og det skal Huawei ha – denne varianten er faktisk den vi liker best av dem alle. 

Den har en brillefin plassering der du treffer helt naturlig med pekefingeren; uavhengig av om du holder den i høyre eller venstre hånd. 
Du trenger heller ikke å trykke inn en knapp fysisk – en berøring av flaten er alt som skal til, og den låser opp telefonen lynraskt. 
I tillegg kan du sveipe den ned på den for å se varslene dine og bruke den som utløserknapp når du tar selfies. 

AMOLED-skjermen er 5,5 tommer over diagonalen og har full HD-oppløsing. 
Det gir en punkttetthet på 401 pr tomme. 
Den dekker også relativt mye av det totale fotavtrykket (73,93 prosent), med smale kanter både på sidene og over/under. 

Selv om den har like stor skjerm som iPhone 6s Plus (67,67 prosent), måler telefonen 2,6mm mindre i bredden og 8,4mm mindre i høyden, og det merkes. 

Fortsatt ligger forgjengeren, Mate 7, på toppen av vår tabell med 78,04 prosent skjerm. 

At skjermen er av AMOLED-typen betyr at sortnivået er svært godt, og skjermen har svært god innsynsvinkel. 
Fargene er også ganske sterke sammenlignet med LCD-skjermer. 
Via innstillingene kan du justere hvitbalansen om du foretrekker et varmere eller kaldere bilde enn standardinnstillingen, men den høye fargemetningen får du ikke stilt på om du synes det blir for mye av det gode. 

iPhone-aktig 

Huawei er kanskje den produsenten hvis Android-skall kan minne mest om iOS. 
For det første er det ingen egen app-skuff – her ligger alle appene plassert på hjemskjermen, som er ganske utradisjonelt på Android-telefoner. 

I tillegg ser vi elementer fra iOS også andre steder, for eksempel i kameraappen, som i stor grad minner om den vi finner på iPhone, der man sveiper til sidene for å bytte kameramodus. 

Huaweis Emotion UI, som Android-skallet kalles, har også noen nyttige ekstrafunksjoner. 
Blant annet en egen meny der du enkelt kan administrere hvilke apper som får varsle deg og ikke – igjen ganske lik den vi finner på iOS. 

En annen meny er «beskyttede apper», der du kan velge å blokkere appers tilgang til å kjøre i bakgrunnen for å forhindre batterityver. 

Dessverre blir dette fort litt masete: 
Ofte får du et varsel om at en app bruker mye strøm i bakgrunnen, slik at du jevnlig må ta stilling til hvorvidt du vil stoppe dette eller ikke. 

Det er det selvsagt fristende å gjøre, men det kan for eksempel gjøre at du ikke får varsel om Facebook-meldinger eller lignende. 
Her får vi fra tid til annen eposter fra Dinside-lesere som opplever manglende varsler, og da er vårt beste tips å sjekke nettopp denne menyen. 

Gjør det svakt i ytelsestester 

På papiret har Huaweis egenproduserte prosessor (Kirin 935) åtte kjerner, der de fire raskeste kjører på 2,2GHz, i tillegg til en Mali T628-grafikkprosessor og 3GB arbeidsminne (RAM). 

Det betyr at innmaten i praksis er identisk med lillebror Honor 7, til nesten halve prislappen. 

I våre ytelsetester er det også åpenbart at Mate S ligger et godt stykke bak tilsvarende prisede telefoner. 
Ja, faktisk får vi konsekvent noe dårlige ytelse enn nevnte Honor 7, uten at vi helt har noen god forklaring på hvorfor. 

Eksempelvis får vi bare 9.116 poeng i 3D Mark Ice Storm Unlimited, som måler ytelsen i 3D-spill. 
Det er svakere enn de 12.032 vi fikk fra Honor 7, og langt bak de beste – for eksempel Xperia Z5 Compact med 26.653 poeng og Samsung Galaxy S6 med 22.081 poeng. 

PCMark, som vi holder som mest representativ for daglig bruk, med skrolling av nettsider, spoling i video, redigering av bilder og den slags gir en score på 4.172. 
Her ligger de beste på rundt 5.000. 
Honor 7 scoret 4.586. 

Og på AnTuTu, som måler generell ytelse med tanke på både prosessor, grafikk, minne, lagringsminne og så videre, får vi 41.093 poeng. 
Her kan Galaxy S6 skilte med 68.793 poeng, og Honor 7 med 52.671 poeng. 

Til mer hverdagslig bruk har likevel ikke Mate S noe å skamme seg over. 
Jevnt over er det fin flyt i operativsystemet, ved skrolling av nettsider og så videre. 

Batteriet var kjempestort på forgjengeren, Mate 7 (4.100mAh). 
Den tynne konstruksjonen på Mate S gir et 2.700mAh batteri, som er blant de mindre hva gjelder telefoner i denne størrelsen. 

Vi har ikke opplevd å gå tom for strøm før det har vært leggetid med relativt moderat bruk (halvannen times total skjermtid på en dag, fordelt på eposter, samtaler, sosiale medier, litt kameraknipsing og den slags), men da har vi typisk hatt 20-30 prosent igjen ved leggetid, som ikke samsvarer helt med halvannen dags batteri som Huawei lover i markedsføringen. 

Slik er kameraet 

Nevnt er at kamera-appen i stor grad minner om den på iPhone, som betyr en ganske ren og brukervennlig app. 

Et lite minus er at Huawei fortsatt ikke har en automatisk HDR-funksjon på plass (som kombinerer flere bilder tatt med ulik eksponering slik at det blir detaljer både i skygger og høylys), der du i så fall er nødt til å overstyre via innstillingsmenyen i kameraappen. 

Som på øvrige Huawei-telefoner som har kommet de siste månedene, finnes også lysmalingsfunksjonen, der du kan ha det litt gøy med lukkeren og holde den åpen så lenge du vil, eller kombinere mange eksponeringer. 

Du kan se et bildeeksempel der vi «maler» med lys i testen av P8, og under får du en annen variant: 

Kameraet har aldri vært Huaweis sterkeste side, og det gjelder dessverre fortsatt. 

Lysmålingen og eksponeringen er vi for så vidt ganske fornøyde med på testbildene vi har tatt, men hvitbalansen er ofte litt ute å kjøre, og detaljnivået i bildene er heller ikke allverden om man inspiserer dem på en større skjerm. 

Du kan se noen bilder tatt med kameraet under: 

Konklusjon 

Med et delikat ytre og meget god AMOLED-skjerm, samt en fingeravtrykksleser som er blant de aller beste på markedet, er det lett å like Huaweis siste toppmodell ved første øyekast. 

Men med en høy prislapp øker også kravene, og i denne prisklassen kommer den til kort på et par punkter. 

Selv om den presterer fint i daglig bruk, må den se seg kraftig slått på ytelse av konkurrentene i samme prisklasse når belastningen blir tyngre. 
Huawei har også et stykke å gå på kamerafronten skal den kunne måle seg med de beste. 

Og spesielt når telefonen har sin «lillebror» i Honor 7 til nesten halve prisen, blir det vanskelig for oss å anbefale Mate S. 
Den er riktignok tynnere og lekrere med dobbelt så mye internminne og en bedre skjerm, men den yter faktisk litt svakere og har også mindre batterikapasitet enn sin langt billigere lillebror. 

Huawei Mate S 32GB 
