Mayans:Den revolusjonære MC-klubben 

Savner du «Sons of Anarchy»? 
Da er «Mayans MC» en god trøst. 
Uansett er denne nye MC-serien fra Kurt Sutter topp underholdning av topp kvalitet. 

Mayans MC 

Strømmeserie sesong 1 - 10 episoder. 

Sjanger: Drama/Thriller. 
Nasjonalitet: USA 2018. 
Serieskapere: Elgin James og Kurt Sutter. 
Skuespillere: 
JD Pardo, Clayton Cardenas, Sarah Bolger, Carla Beratta, Edward James Olmos, Michael Irby, Danny Pino. 
Premiere: HBO Nordic 5. september. 
Ukentlige episoder. 

Serieskaper Kurt Sutter ble nærmest geniforklart etter den Hamlet-inspirerte serien «Sons of Anarchy» (SoA), om livet i en motorsykkelklubb i Nord-California. 

SoA hadde flere konkurrenter i området rundt Oakland, blant annet Mayans MC. 
Nå er Sutter klar med en løs spin-off fra SoA. 
En ny motorsykkelklubb av det kriminelle slaget skal få sitt indre liv skildret: 
Mayans MC avdeling Sør-California. 

Og fra første scene kjenner vi igjen den fascinerende stemningen fra SoA: lett melankolsk og resignert på vei mot undergangen. 

Ny start i MC-klubb 

Det har gått to år siden sluttscenen i SoA. 
I Sør-California, nær grensen til Mexico, er Ezekiel «EZ» Reyes nettopp tatt opp som prospect (prøvemedlem) i Mayans MC. 
Åtte år har gått siden han måtte gjøre det slutt med ungdomskjæresten Emily for å sone fengselsstraff. 
Nå starter han helt på bunnen, og må bevise for både familie og klubb at han er til å stole på. 

Men Mayans MC er ikke en selvstendig klubb, slik SoA var. 
De jobber tett for det meksikanske narkokartellet Calindo, ledet av Miguel Calindo. 

Når en stor narkotransport i Mayans-regi blir ranet, skyr Calindo ingen midler for å få tilbake det som er blitt stjålet fra ham, og legger knallhardt press på Mayans. 
Hvem sto bak ranet? 
Og hvem har sladret om ruten? 

På banen kommer også en meksikansk opprørsgruppe, som ønsker å nedkjempe de kriminelle kartellenes store makt. 
Også i Mayans MC er det mange som ønsker seg frihet fra kartellmakten, og dermed hilser opprørende velkommen. 
Noe som setter EZ i et ekstremt kinkig dilemma. 
Som prospect må han utfører alle ordre uten spørsmål. 
Men et angrep på Calindo er også et angrep på hans kone Emily. 
Som er EZs ungdomskjæreste. 

Gjør klar for en lojalitetskonflikt der liv bokstavelig talt står på spill! 

Gemma dukker opp 

EZ er en interessant hovedfigur å følge, og likhetstrekkene med SoAs legendariske Jax Teller er mange. 
Også EZ utstråler en slags udefinert pliktfølelse, men er også både smart, tøff og myk der det trengs. 
Også i resten av Mayans MC er det personer det er fristende å bli nærmere kjent med. 

Miljøskildringen er troverdig og stilsikker, og musikken spiller også en stor rolle for at du nærmest kjenner heten og lukter både burritosen og motorsykkeleksosen. 

Og ja: 
Sons of Anarchy-klubben er med. 
Det samme er Gemma i en cameorolle i et tilbakeblikk. 

«Mayans MC» er en spin-off som står støtt på egne ben, men det gir en ekstra dimensjon å ha opplevd SoA-universet. 
Den er spennende, tøff og flott rollebesatt, og blir en fryd å følge utover høsten. 

Anmeldelsen er basert på de to første episodene. 
