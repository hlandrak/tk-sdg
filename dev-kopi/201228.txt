Bør Citroën Cactus vinne Årets Bil?
Citroën C4 Cactus tar opp kampen mot bilindustriens største problem. 

Citroën C4 Cactus byr på tekniske nyvinninger, og etter lanseringen ifjor var vi så imponert at vi ga den terningkast 6. 

Fortjener den fortsatt det etter at vi har testet bilen på mørke norske vinterveier? 

Foruten vår dom er bilen også nominert til den viktigste bilprisen i Europa, Årets Bil. 
Fortjent, men er den så bra at den bør vinne? 

Resultatet av den europeiske kåringen av Årets Bil blir offentliggjort hvert år på bilmessen i Genéve. 
I år finner får vi svaret 2. mars kl. 15. 

Luftputer 

Den første og mest åpenbare nyvinningen med Cactus er svært synlig, og gir bilen en helt særegen karakter: 
Airbumps! 

Mange har opplevd å oppleve bulker i døra når man kommer ut til parkeringsplassen utenfor nærbutikken, og vet hvor irriterende det er. 
Da gir Citroëns luftputer mening. 

De er egentlig luftfylte mikrokapsler som er dekket av en myk hinne som beskytter bilen, og finnes i fire forskjellige farger, som du så kan kombinere med en av bilens ti eksteriørfarger. 

Så har du vindusviskerne, hvor dysene er bygd inn i ytterkanten av viskerbladet og legger en stripe væske på det. 
Det fungerer greit, også under iskalde forhold på norsk jord, og i motsetning til det vi opplevde første gangen vi kjørte bilen, så blir det ikke så mye sprut øverst på ruta som så renner ned. 

Dette er en av de mest interessante løsningene på lenge, selv om det finnes de som er enda mer oppfinnsomme. 

Spennende løsninger 

Men skapertrangen stopper ikke der. 
Cactus har også et panoramatak som permanent slipper filtrert lys inn i kupeen, uten bruk av solgardin. 

Denne beskyttelsen mot varme, støy og lys, gjør at man slipper bruk av solgardin, noe som gir lavere vekt. 

Så har man interiøret, hvor man formelig gasser seg i kreativ fransk tankegang. 
Mest synlig er oppbevaringsrommet til høyre oppe på dashbordet kalt Top Box. 

Dette rommet eksisterer rett og slett fordi man har flyttet passasjer-airbagen til taket, og dermed frigjort plass til et stort oppbevaringsrom. 

En kollisjonspute som utløses langs frontruten er en verdensnyhet. 

Problemet med fedme 

Med andre ord, Cactus byr på mange virkelig nye løsninger. 
Men vi har enda ikke nevnt det beste. 
Fedme er nemlig et alvorlig problem for biler flest. 
Dagens bilmodeller har lagt kraftig på seg i forhold til bilene på 80-tallet, og mer vekt betyr høyere forbruk og mer utslipp. 

Cactus veier 1.055 kg med dieselmotoren, og 1.020 kg med 110 hesters bensin. 
Går du for 82 hesters bensin er vekten 965 kg. 

Det er 200 kg mindre enn Ford Focus EcoBoost. 

Det er også 135 kg mindre enn en tresylindret 1,2-liters VW Golf. 

Aluminiumspanseret er med på å spare vekt, det samme med det nevnte panoramataket, som ikke trenger et deksel som glir fram og tilbake. 
Et helt baksete sparer 6 kg, og bakruter som bare åpnes i bakkant, uten sveiv eller elektriske motorer, sparer 11 kg. 
Samlet gjør dette at bilen blir sparer mye vekt. 

Ny plattform 

Hovedårsaken til den lavere vekten er likevel den nye plattformen som bare skal brukes til biler med en toppfart på inntil 190 km/t. 

Det betyr at man ikke trenger å overdimensjonere bilen med større og sterkere fester for kraftigere fjærer, større motorer, større bremser osv. 

For alle biler bygd på denne plattformen vil ha det samme tekniske utgangspunktet. 

Cactus har sitt utgangspunkt i konseptbilen C-Cactus Concept fra 2007, som var en studie i hvor mye hardware man kan fjerne fra en moderne bil. 
Men alt kan ikke fjernes. 

Kunder vil ha komfort, de vil ikke sitte i en ribbet Lotus. 
Så Citroën gjorde en vurdering om hva kunder forventer å få, og hvor man kan spare vekt. 

965 kg er således et særdeles imponerende resultat, og jeg applauderer Citroën for å ta tak i den moderne bilens største sykdom: 
Overvekt. 

Nå skal det i sannhetens navn sies at den lave vekten har sine svakheter. 
Vi skulle frakte et par lengre gjenstander, samtidig som vi hadde guttungen i barnesetet bak. 
Baksetet kan som nevnt ikke deles, så det ble ingen frakt av lange gjenstander den dagen… 

Ute på grusvei merker man også at steinlyden høres litt bedre enn i de fleste andre biler, men ute på asfaltert vei er bilen særdeles stille. 

Den viktige forskjellen 

Interessant nok koster begge våre testbiler like mye, 259.900 kroner, men det er en vesentlig forskjell på dem. 

Ved første øyekast ser dieselbilen mer innbydende ut, med et herlig brunt interiør og noe som ser ut som helsofa. 

Undertegnede har sansen for sofa grunnet en livslang kjærlighet til klassiske amerikanske biler, og den kan du få hvis du bestiller bilen med ETG-kasse, såkalt elektrisk manuelt girskift. 

Denne girkassen finnes i 5-trinns utgave sammen med 82 hesters bensin, og som 6-trinns kasse sammen med 90 hesters diesel. 
Dessverre må vi opplyse om at den er lettere slitsom i bruk fortsatt. 

Det blir til at bilen når en viss hastighet, girer sakte om, samtidig som man på en måte stopper opp og blir sakte kastet framover, før neste gir er i og man sakte blir kastet bakover igjen. 
Litt som bevegelsene i en båt. 

Det er fryktelig irriterende (selv om det er mindre irriterende etter noen dager), og ødelegger etter vår mening bilen hvis man velger den. 

Vi vet at vi skrev at ETG-kassen ikke var så ille som den brukte å være etter vår korte tur med den i Amsterdam, men det trekker vi tilbake. 
Den er ille. 
Punktum. 

Desto bedre å da gå over til den herlige 3-sylindrete bensinutgaven. 
For den leveres med 5-trinns manuell vanlig girkasse som er en fryd å bruke. 

Den er perfekt tilpasset motoren, som igjen er både kvikk i responsen, stillegående og dravillig. 

En Citroën skal selvsagt være komfortabel, og det er da også Cactus, både hva angår fjæringen og setene. 

I bensinutgaven får du ikke sofavarianten, men setene er knallgode å sitte i. 
(sofaen er for øvrig ikke en ekte sofa etter den gamle skolen, for det er et stort armlene og en pute mellom setene, som får det til å se ut som en sofa. 

Seks med forbehold 

Interiøret ellers er kult og nyskapende, akkurat som resten av bilen. 
En 7-toms skjerm betjener det meste, og er svært enkel i bruk. 

Man blir rett og slett glad over å kjøre Cactus, og man blir glad over å se på bilen etter at man går ut av den. 
Det er mer enn nok dørgende kjedelige biler å få kjøpt i dagens biljungel, så derfor er det herlig når noen tør å komme opp med noe virkelig annerledes som Citroën har gjort. 

Vi ga bilen terningkast 6 etter lanseringen i Amsterdam, og står fortsatt på det, men med forbehold. 
Med manuell kasse står Cactus til toppkarakter, men med ETG-kasse er et slikt terningkast umulig. 

Så velg manuell kasse når du drar til Citroën-forhandleren for å prøvekjøre den. 
Stiller du med åpent sinn vil du få deg en positiv overraskelse til en hyggelig pris. 

I tillegg har Citroën noe som heter 5 Fri, som betyr at du når som helst de neste fem årene etter at du har kjøpt bilen kan stikke innom din lokale forhandler og få nye lyspærer gratis. 
Samt gratis påfyll av spylervæske og gratis nye vindusviskere, i tillegg til 5 års nybilgaranti og serviceavtale. 

Så håper vi at Årets Bil-juryen stiller med like åpent sinn som oss selv, men kjenner vi dem rett blir det vel en eller annen uinteressant og totalt A4-aktig bil uten noen som helst nye ideer som vinner. 
Verden er sjelden rettferdig… 

European Car of the Year 

Hva er egentlig den såkalte European Car of the Year og hvordan fungerer årets kåring. 

Europen Car of the Year er den viktigste prisen for europeiske bilprodusenter, og ble innstiftet i 1964, men med noen hederlige unntak har kåringen altfor ofte båret preg av taktisk stemmegivning fra jurykandidatene. 

For land med stort bilsalg og mye bilproduksjon får flere jurymedlemmer enn f.eks Norge. 
Det er viktig å huske på når man ser på en del av vinnerne siden 1964. 

Flest triumfer har Fiat. 
Ikke noe galt sagt om Fiat (undertegnede har selv en gammel Abarth i garasjen), men hele ni seire virker litt underlig, når f.eks BMW har null seire. 

Renault er på andreplass med seks seire, mens f.eks Mercedes-Benz har kun 1 seier. 
Med andre ord, italienere og franskmenn stemmer enten på sine egne biler eller hverandres, og ikke på tyske biler. 

Nyskaping blir dessverre også altfor sjelden belønnet. 
I 2013 vant VW Golf, og i fjor vant Peugeot 308, , med en splittet jury. 
To gode biler, men ikke spesielt nyskapende. 

I år er altså Citroën Cactus en av bilene som er nominert til prisen, og mange håper den vinner. 
Dette fordi franskmennene har våget å gjøre en del spenstige valg, i en bilindustri som generelt er mer konservativ enn republikanere på den ytterste høyre fløy i USA. 
