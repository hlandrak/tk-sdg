Overgår ikke seg selv
Det er alltid like spennende å se hvilken musikalsk retning PJ Harvey velger å ta. 
Det er fem år siden albumet «Let England Shake» ble hyllet av kritikerne, og stilen beveger seg nå nærmere hennes rocka røtter enn på lenge. 

Den engelske artisten er ikke redd for å gå sine egne veier, og både musikken og tekstene er karakteristiske i sin ærlighet og særegenhet. 
Nå har hun gått fra å skrive sterke feministiske tekster til mer politiske og historiske fortellinger. 
Denne gangen har hun hentet inspirasjon fra sine reiser i Afghanistan og Washington D.C, og skildrer sine opplevelser med et kritisk blikk. 
«This is how the world will end» synger hun i låten «The Ministry of Defence», og maler et apokalyptisk bilde av dagens samfunn. 

Låtene er relativt melodiske og vipper over til popens verden, men et nytt element er saksofon som både bidrar med kraftfulle støt og soloer. 

«The Hope Six Demolition Project» blander elementer fra tre av PJ Harveys beste album. 
Leken og ærlig rock fra «Stories From The City», sårheten og melankolien fra «White Chalk» og sterke tekster fra«Let England Shake». 
Dessverre klarer hun ikke å skape den samme magien i krysningen mellom uttrykkene, og de store høydepunktene mangler. 
