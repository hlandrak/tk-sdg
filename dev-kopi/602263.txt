Publikum sviktet Rotting Christ
Bandet med det kontroversielle navnet Rotting Christ rundet av den første kvelden for metalfestivalen Southern Discomfort på Kick. 

Hvor: Kick scene 

Publikum: ca 150 

Når: 
Fredag kveld 

Selv Megadeath-vokalisten Dave Mustaine nekter å spille på samme sted som Rotting Christ, og da er det kanskje ekstra morsomt å se de midt i vår kjære bibelbelte-by. 
Kun i underkant av 150 hardbarka metalheads stod klare foran scenen for å motta dem. 

Det greske ekstrem-metalbandet har holdt på i hele 28 år, og var med på å utvikle den greske sounden i black metal på begynnelsen av 90-tallet. 
Med elleve utgivelser bak seg har bandet et stort repertoar som også viser utvikling mot mer moderne trekk. 

Bandet setter i gang med låten "666" fra deres siste utgivelse, og med full kraft kjører de på etter den lange introen. 
De gir alt på scenen og oser av erfaring og stålkontroll. 
Dette er mannfolk som har vært i bransjen lenge og vet hvordan de skal få publikum med seg. 

Med unntak av noen småfeil her og der, spiller bandet tight. 
For å fylle ut lydbildet har de backingtracks med alt fra gregoriansk mannskor på "In Yumen-Xibalba" og "Grandis Spiritus Diavolos" til sekkepipe og keyboardpads. 
Gitarist Georige Emmanuel lirer av seg noen korte shreddesoloer som vi gjerne kunne sett enda flere av. 
På repertoaret var det både gamle og nye låter, og de dro oss med tilbake til 90-tallet med "King of a Stellar War". 
Det ble til og med fremført en cover av Thou Art Lord med låten "Societas Satanas". 

Publikum er for det meste med på showet, men mellom noen av sangene blir det litt klein stemning. 
De er mer opptatt av å prate enn å høre på vokalist Sakis Tolie, og responsen han får er ofte laber. 

Konserten avsluttes med hylende gitarer og allsang på "Noctis Era", og det blir til og med klappet inn til ekstranummer. 

Rotting Christ viser seg som et solid metalband med både erfaring, energi og godt samspill. 
Dessverre imponerer de ikke noe spesielt i kveld. 
Det blir en litt platt konsert som mangler de store høydepunktene. 
