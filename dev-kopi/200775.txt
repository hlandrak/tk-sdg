Volkswagen Golf Sportsvan vinterkjørt
Vi kan bare bekrefte terningkast seks på Golf Sportsvan, beste allrounder i denne klassen. 

NB: 
Terningkast seks betyr ikke at bilen er perfekt totalt sett, men det betyr at dette etter vår mening er den beste kombinasjonen plass/kjøreegenskaper/ytelser i kompaktklassen. 

Volkswagen Golf er i dag en mye større og romsligere bil enn den var for noen år siden. 
Familier med behov for god plass vil likevel finne den noe snau. 

Noe annet enn stasjonsvogn 

Nå tilbys jo også Golf som romslig stasjonsvogn, men bilen vi har kjørt her, Golf Sportsvan, løser plass-utfordringen på en måte som for mange vil synes bedre. 
Det gjør VW ved å ta i bruk de klassiske fleksibil/flerbruksbil-grepene og bygger heller i høyden. 

Dermed blir bilen mer kompakt, lettere å parkere og får, takket være store glassflater, bedre utsyn til alle kanter. 
En ekstra fordel svært mange vil sette pris på, er at men setter seg rett inn i bilen i stedet for å måtte «krype» ned i den. 
Som bonus får man bedre oversikt i trafikken, et sikkerhetsaspekt som ikke bør undervurderes. 

Bilen vi kjørte var toppmodellen, en Golf Sportsvan 1.4 TSI Highline med en kultivert og sprek bensinmotor på 150 hester og dobbelkløtsj-automatgir, til en pris - velutstyrt - på 339.000 kroner før kostnader for frakt og levering. 

Mange kan klare seg med en rimeligere versjon - 1,2-liters bensin på 110 hester fungerer også veldig bra og Sportsvan starter på 287.000 kroner med en slik motorisering og Comfortline utstyrsnivå. 

Mot BMW og Mercedes 

Det er ikke flust med konkurrenter i denne klassen. 
Nærmest i størrelse kommer Mercedes-Benz B-klasse og BMW 2-serie Active Tourer samt, i den mer folkelige kategorien, Ford C-Max, som er rett rundt hjørnet med en viktig oppgradering. 

Golf Sportsvan er en bil som, mot et relativt moderat pristillegg, tilbyr en mye mer rommelig kupé enn «bare» Golf, og en god del mer bagasjeplass i tillegg. 
Dette til tross for at den bare er åtte centimeter lengre enn sin lillebror. 

Men Sportsvan er ikke bare en høyere og litt lengre Golf - det er en annen modell, blant annet har den lengre akselavstand. 

Designmessig har VW greid å få bilen til å se mer dynamisk ut enn høyden skulle tilsi – dette ved å strekke bilen noe, med en velintegrert taklinje – og særlig ved hjelp av en akselavstand som er strukket fem centimeter i forhold til vanlig Golf, noe som nå er mulig takket være den modulære plattformen. 

Dette hjelper til å gi bilen en relativt velproporsjonert profil. 
Dessuten har den en etter vår mening mer vellykket design tvers igjennom, med skarpere linjer, bedre integrerte lykter og et noe mer dynamisk oppsyn. 

Golf Sportsvan er altså både høyere (hele 12,6 centimeter - 14,6 med takreling) og som sagt lengre (+ 8,3 centimeter for å være presis), enn bilen den er basert på. 
Den er dessuten en anelse bredere. 
Sportsvan er dermed 434 centimeter lang, 181 bred, 160 høy med takrelinger, og akselavstanden er 268,5 centimeter. 

Fine veiegenskaper 

Resultatet er at Golf Sportsvan i det store og det hele kjører omtrent som en Golf. 

Sportsvan er dermed forutsigbar og trygg på veien, med godt grep og balanse - også når den blir presset i svingene. 
For vår del hadde vi med 1,4-literen å gjøre - den har en bakaksel med flerlenke-oppheng mens de minste motoriseringene må nøye seg med elastisk hjulforbindelse bak - såkalt torsjonsaksel. 

Det er bare er såvidt man merker at oppførselen er en anelse mer sedat enn den lavere standard-Golf. 
Uansett kan vi garantere at dette ikke vil sjenere en eneste kunde som velger denne bilen for dens hovedegenskaper. 
På vinterføret vi hadde for en stakket stund, fikk vi bekreftet at bilen takler alle forhold som en Golf. 

Firehjulsdrift - 4Motion hos VW - er det fortsatt ikke tatt noen avgjørelse om å innføre. 
Skal man ha det, må man altså vende seg mot Mercedes B-klasse med 4Matic eller BMW 2 Active Tourer med xDrive. 

Når fjæringskomfort og avdemping i tillegg er så bra, er det klart at ingeniørene og marketing-folkene her har greid å møtes for å få til produktet som passer akkurat både teknisk og markedsmessig. 

Testbilen var altså utstyrt med 1,4-literen i sin nyeste utgave, med 150 hestekrefter. 
Den kan leveres med 125 hester i andre markeder, men det ville ikke vært noe poeng her i landet. 

Motoren er ikke spesielt inspirerende da kraftutviklingen er tilbakeholdent lineær, men den er meget effektiv, gir lite vibrasjoner og støy og har en gjennomgående solid trekkraft over et bredt arbeidsregister. 
Midt i blinken for denne typen bil, med andre ord. 
Dreiemomentet på 250 newtonmeter kommer allerede ved 1.500 omdreininger og bilen klarer 0-100 på kjappe 8,8 sekunder. 
Nesten en ulv i fåreklær, altså. 

God kasse 

Vi har kjørt bilen med diesel tidligere, men foretrekker bensinversjonen testbilen var utstyrt med. 
Den gir hakket bedre gangkultur, føles mindre rå, og er selvsagt mer utholdende i turtall. 
Vi vil uansett anbefale valget av DSG for den mer avstressende kjøreopplevelsen det gir, noe som passer best til denne typen bil. 

De fleste vil nok finne den mindre 1,2-literen tilfredsstillende - prisforskjellen er på 17.000 kroner med tilsvarende utstyrsnivå. 

Kommer Ford sterkere? 

Når det kommer til nettopp pris: 
Sportsvan matcher ikke i dag den viktigste konkurrenten, Ford C-Max, på pris, men er stort sett overlegen på det øvrige, synes vi. 

Så nå blir det spennende å se hva Ford kommer med av forbedringer på fornyet C-Max, som vi skal testkjøre om få dager. 

Godt utstyrt 

Testbilen hadde utstyrsnivå Highline. 
DAB+ radio er standard på alle versjoner. 
Det er også el-vinduer foran og bak, regulerbart midtarmlene foran, stor berøringsskjerm i farger, Bluetooth håndfri-system, variabelt guv i bagasjerommet og omfattende kjørecomputer. 

Flust med sikkerhetssystemer 

Som standard har bilen følgende utstyr - som også er standard på de andre versjonene: 

• 
Tretthetsvarsling • 
Kollisjonsputer foran inklusive knekollisjonspute på førersiden • 
Sidekollisjonsputer foran og hodekollisjonsputer foran og bak • 
Siste generasjon ABS, ASR, MSR og ESP med bremseassistent • 
Pre-crash kollisjonsbeskyttelse • 
Frontassist med City Nødbrems-funksjon • 
Multikollisjonsbrems • 
WOKS – aktive sikkerhetshodestøtter foran • 
Elektronisk parkeringsbrems med Auto-hold bakkestartassistent • 
Dekktrykkontroll • 
Feiltankebeskyttelse 

Og - noe som ikke er så vanlig lengre: 

• 
Reservehjul 

Fortsatt suveren 

Premissene når man dømmer en slik bil må jo være at den skal oppfylle de viktige kravene til kundene av denne typen bil. 
Golf Sportsvan er omtrent det motsatte av spennende - det teller lite for de som er ute etter praktiske egenskaper i en romslig og trygg, men kompakt bil . 

Etter nå å ha prøvd denne bilen sommer som vinter, kan vi bekrefte vårt førsteinntrykk: 
Dette er en imponerende bil med et ypperlig kompromiss mellom plassutnyttelse, kjøreegenskaper og kompakte ytre dimensjoner. 
Direkte billig er ikke bilen, men den etter vår mening beste konkurrenten, BMW 2-serie Active Tourer blir merkbart dyrere med tilsvarende ytelser og utstyr. 

Det blir spennende å se hva Ford stiller med for å matche dette. 
