Civilization:Beyond Earth 

Enveisbillett til en ny fremtid for menneskeheten. 

Civilization: 
Beyond Earth starter med å vise et definerende øyeblikk i menneskehetens historie. 
Et øyeblikk som ennå ikke har funnet sted, men som med høy sannsynlighet vil finne sted i løpet av de kommende århundrene. 

Øyeblikket da menneskeheten la ut på en enveisreise til stjernene. 

Firaxis Games har gitt 2010-spillet Civilization V en overhaling og plasserer igjen spillere i rollen som en allmektig statsleder. 
Denne gang er det ikke menneskesivilisasjonenes fødsel og barneår det dreier seg om, hvor egyptiske, romerske, babylonske, kinesiske og amerikanske krefter kjempet om sin plass på jorden, men den nye starten til disse gamle imperiene og utfordringene de møter på en ny planet. 

Grunnpremisset i Beyond Earth holder seg tro mot den snart 25 år gamle spillseriens røtter, og fortsetter arven etter sidespillet Alpha Centauri (1999). 
Fra en enkelt koloni må du styre din sivilisasjon mot storhet og dominans ved å følge de fire U-ene; utforsk, utvid, utvinn og utrydd. 
Den engelske varianten av dette har også gitt navnet til strategispillsjangeren 4X («explore», «expand», «exploit» og «exterminate»). 
Alt gjøres på tur, én etter én spiller, noe som gjør at spillseriens tempo skiller seg fra sanntidsstrategispill. 

Bygger på et velkjent fundament 

Beyond Earth har svært mange likhetstrekk med Civilization 5 og det er fullt mulig å argumentere for at spillet burde blitt gitt ut som en oppdatering eller utvidelsespakke til sistnevnte. 
Men det er også nok egenart og fornyelse til at det fortjener en selvstendig vurdering. 

Som nybygger på en fremmed planet kan du gjøre verdivalg om hvorvidt du ønsker å leve i harmoni med omgivelsene eller beholde menneskerasen ren og uberørt. 

Ulike valg fører deg inn på sporet av tre ideologier – harmoni, renhet og overlegenhet. 
I tillegg kan du ved å fokusere på kultur velge om du vil drive ditt samfunn i retning av militærmakt, vekst, kunnskap eller industri. 
Fra tidligere spill i serien har disse valgene blitt representert med religion og sosialpolitikk. 

Hva du velger innvirker på et grunnleggende plan hvordan ditt samfunn utvikler seg, spesielt ideologivalget. 
På veien fra den første spinkle kolonien til et nytt land med flere storbyer er den første hindringen den lokale flora og fauna på planeten. 
Farlige gasskyer finnes overalt, mens insektslignende skapninger blokkerer ofte veien og skaper usikre situasjoner. 

Angriper du dem, vokser også aggresjonsnivået og dine enheter blir mer utsatt for angrep tilbake. 
Velger du en fredelig vei kan du sikre deg trygg passasje selv gjennom horder av romvesener. 

Lite mangfold 

Variasjonen i disse romvesenene er skuffende liten, hvor de samme skapningene gjentas spill etter spill og på forskjellige verdener. 
Det enorme utvalget av soldatoer og krigsmaskineri fra tidligere spill er også borte, til fordel for et knippe like kampenheter. 

Gjennom teknologi og spesielt ideologi låses det opp oppgraderinger som gir deg muligheten til å utvikle dem, dette i tillegg til oppgraderinger etter kamperfaring. 
Forskjellene mellom de ulike startsivilisasjonene er med andre ord i utgangspunktet få. 
Bortsett fra ulike startfordeler er ikke valget av opphav på jorden spesielt viktig. 

Dette spiller inn mot at Firaxis Games har forsøkt å skape en ny spilldynamikk i sin veletablerte spillserie. 
Når det kommer til hvordan enhetene fungerer på slagmarken har situasjonen utviklet seg til det verre i forhold til Civilization V. 
Resultatet er mindre valgfrihet og variasjon, og enkelte oppgraderingsvalg er åpenbart kraftigere enn andre. 
Dette fører til at opplevelsen av en ubalanse på slagmarken er evig tilstedeværende. 

Ikke at det er en situasjon som oppstår spesielt ofte. 
Selv med ulike vanskelighetsgrader er de datastyrte motstanderne uvanlige passive, og det tok flere gjennomspillinger før en faktisk erklærte krig mot meg. 
Beyond Earth er designet i stor grad rundt utvikling og mindre rundt utrydding. 

Teknologitreet har også fått en kraftig overhaling og er ett av eksemplene på hvordan økt dynamikk tilfører spillet mer dybde. 
I stedet for en lineær utvikling gjennom historien fra venstre til høyre, er alt organisert i et spindelvevskart. 
Velger du å gå mot genteknologi på den ene siden vil det bli vanskelig å nå til topps i militær utvikling på den andre. 

Et lite skritt i en ny retning for spillserien 

De fire mest brukte måtene å vinne spillet på, hvor teknologidrevet utvikling lar deg gjenopprette kontakt med jordkloden (og noen andre muligheter) er ikke spesielt ulike. 
Veien frem til spillets avsluttende øyeblikk gir på en annen side mer betydning til de tidlige fasene i spillet enn det som er vanlig i spillserien. 

Militær verdensdominans er ikke ønskelig hverken i spillet eller i en tenkt virkelig situasjon hvor menneskehetens overlevelse henger i en tynn tråd på en fremmed planet. 

Beyond Earth dynamiske tilnærming gir spillere raskere kontroll over elementer som tok tidligere Civilization-spill hundrevis av runder (og timer) å avsløre. 
Spillet er mer umiddelbart og fører tankene til hva som lurer rundt neste planet. 
Og selv om veien til svarene om menneskeheten fremtid er velkonstruert er ikke det du oppdager noe som innbyr til fordypning og gjentagelse. 
