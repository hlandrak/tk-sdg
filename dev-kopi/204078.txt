Fjellreven Abisko, 35l
Pris: 1799 kr, fjellreven.no 

Denne sekken oppleves stort sett som god å bære og stabil på ryggen. 
En av testerne syns imidlertid sekken er lang og litt bred, og at den beveger seg opp og ned etter bevegelsene i hoften, og dessuten krasjer mot nakken. 
Resten av testpanelet syns det er en behagelig og stabil sekk med et bredt, stødig hoftebelte som gjør at vekta ikke blir liggende på skuldrene. 
Brystreima er enkel å justere. 
Vær obs på at skulderremmene er litt trange øverst og i verste fall kan gnage noe mot kragebein eller nakke. 

Du får god ventilasjon i ryggen fordi det er et nett som ligger mot ryggen – og et mellomrom mellom dette sekkens rygg. 
Dagstursekken har dessuten meiser. 
En stor dagstursekk – som oppleves som litt vel lang og bred for enkelte, men det blir gjerne en smakssak, og avhengig av hva du ønsker å bruke sekken til. 
Etter våre erfaringer å dømme egner sekken seg best for dem med litt lengre rygg, så det lønner seg å prøve den på før man kjøper den. 

Dette er en brukervennlig sekk med svært gode klemmer. 
Sekken er dessuten enkel å justere. 
Den har mange smarte løsninger, og selv om den er litt smal i toppen, har den to store glidelåser foran på sekken hvor du lett kommer til om du skal ta noe kjapt ut av hovedrommet til sekken. 
Sekken har dessuten mange muligheter til å feste ting på sekkens utside takket være flere stropper og strikk, deriblant under sekken for feste av sovepose eller liknende. 

Fjellreven-sekken har mange lommer: 
To store, praktiske lommer på hoftebeltet med god plass til mobil eller tursjokolade, to åpne sidelommer til flaske eller termos – men hvor det er litt vanskelig å få flaska til å sitte godt i. 
I topplokket er det en glidelåslomme, og også en på innsida av lokket. 
Sekken har dessuten en stor, praktisk glidelåslomme foran på sekken til ting du vil ha tilgjengelig under turen – det eneste negative med denne er at låsen på glidelåsen er litt skjult under topplokket når sekken er lukket. 

Sekken fra Fjellreven framstår som robust i et materiale som virker slitesterkt. 
Regntrekk følger også med. 
