The Legend of Zelda:Wind Waker HD 

Det er ingenting som tilsier at dette spillet er ti år gammelt. 

Da The Legend of Zelda: 
Wind Waker kom til GameCube i 2003, gadd jeg ikke engang å ta meg bryet med å teste det nye Zelda-spillet på grunn av den «barnslige tegneseriegrafikken». 

Når spillet nå har fått en overhaling og gis ut på Wii U, kan jeg konstatere at jeg må spise i meg ordene til den krasse attenåringen fra 2003 – The Legend of Zelda: 
Wind Waker HD er et sjarmerende spill, med et variert gameplay og en spennende historie. 

Et spennende eventyr 

I Wind Waker tar vi turen til Hyrule flere århundre etter hendelsene i Ocarina of Time. 
Nå er landskapet dekket av et stort hav, der det bare er de høyeste fjelltoppene som stikker opp som øyer. 

På Outset Island lever Link med familien sin i ro og fred, men en dag blir lillesøsteren hans bortført av en gigantisk fugl. 
Link oppsøker hjelp hos piratprinsessen Tetra og mannskapet hennes, og legger ut for å redde søsteren fra den onde Ganon som står bak bortførelsen. 

Sammen med Link ender du deretter opp i et stort eventyr som inneholder alle elementene en Zelda-historie trenger - spenning, humor, sjarme – the Master Sword, og ikke minst den legendariske kraften fra the Triforce of Courage. 

Dra på oppdagelsesferd 

The Legend of Zelda: 
Wind Waker er en variert spillopplevelse, der du må overvinne fiender, utforske omgivelsene og skru hjernen for å finne ut hvordan du kommer deg videre i spillet. 

Fra de koselige små byene på de forskjellige øyene, der du utfører sideoppdrag og finner ting som kan hjelpe deg på eventyret, reiser du til dungeons der fiendene dine befinner seg. 

Enten du må snike deg forbi et fangehull, komme deg gjennom en borg, eller klatre opp et fjell, så er fiendene mange, men det er såre enkelt å få has på dem. 
Kampsystemet er godt, med mulighet for å forsvare og kontre, men alt du trenger for å ta knekken på dem du møter er å trykke B, B, B! 

Heldigvis er utfordringene større når du skal overvinne de forskjellige sjefsmonstrene, men hvis du likevel synes det blir for lett er det mulig å heve vansklighetsgraden et hakk. 

Som det så ofte er i mange av Zelda-spillene, så er det hjernetvisterdelen av spillet som er det mest interessante. 
Det er her utfordringene i spillet ligger, når du skal finne ut hvilke elementer fra bagasjen du må bruke for å forsere ulike hindringer. 

Noe av det beste med The Legend of Zelda: 
Wind Waker HD er følelsen av å være på oppdagelsesferd. 
Med den snakkende båten King of Red Lions legger du ut på tokt på det åpne havet. 
Det er gøy å få kjenne litt på eventyrlysten når man seiler rundt og utforsker mindre øyer på vei mot neste destinasjon. 

Fin bruk av gamepaden 

Siden jeg ikke har spilt originalen skal jeg ikke gå detaljert inn på hvilke forandringer som er gjort når Wind Waker er tilrettelagt for Wii U, men noen eksempler er verdt å nevne. 

Med et raskt blikk på skjermdump fra spillet slik det så ut på GameCube, er det lett å se at det visuelle har fått en oppdatering. 
Klarere farger og bedre bruk av lys og skygge gjør spillverdenen til en nydelig plass å utforske. 

En annen åpenbar forandring er hvordan Wii U-gamepaden tas i bruk i spillet. 
På gamepad-skjermen har du oversikt over de forskjellige kartene dine, slik at du kan navigere deg rundt på havet, eller lete etter skatter i dungeons mens du har kartet oppe samtidig. 

Slik er det også med bagen du har lommegodset ditt i. 
Med inventaret på gamepad-skjermen trenger du ikke å sette spillet ditt på pause for å finne det du trenger. 
Med et enkelt tastetrykk kan du bytte ut de forskjellige hjelpemidlene du har og tilegne dem forskjellige knapper, uten å måtte gå inn i en meny. 
Dermed blir det en mer sømløs del av spillopplevelsen, som er veldig praktisk. 

Om du vil ta en pause på sofaen kan du også ta med deg spillet videre på gamepaden, og for eksempel spille på senga før du legger deg. 
Jeg har ikke benyttet meg noe særlig av denne funksjonen, men det er sikkert noen som synes det er praktisk, for eksempel en familie der det er flere om ett fjernsyn. 

Gamle helter 

Da The Legend of Zelda: 
Skyward Sword kom i 2011 beskrev jeg det som spillet som endelig fikk Zelda-serien ut av skyggen til Ocarina of Time, og at dette var det gode Wii-spillet vi hadde ventet på. 
Nå viser det seg at et ti år gammelt spill kanskje er det beste spillet jeg har prøvd på Wii U hittil. 

Nintendo er svært flinke til å utnytte sine eksisterende merkevarer, og med snart 20 spill over 13 konsoller er det ingen tvil om at Nintendo har brukt Zelda-serien for alt den er verdt siden det første spillet kom i 1986. 
Derfor er det ikke overraskende at de velger å relansere Wind Waker nå. 

Det er likevel påfallende at et ti år gammelt spill fra den veletablerte franchisen er det beste Nintendo har å by på til Wii U, og det blir interessant å følge med på spillene som kommer fra den japanske spillprodusenten til konsollen utover vinteren. 

Inntil da skal jeg kose meg med The Legend of Zelda: 
Wind Waker HD - akkurat nå er de gamle fortsatt best. 
