Kia Sportage:2016-utgaven prøvekjørt 

Første Kia Sportage kom allerede i 1993. 
Nå er fjerde generasjon her - og for et løft det er! 

Det går fort i svingene hos koreanerne - før vi fikk sukk for oss presenterte de en helt ny Sportage bare halvannet år etter at vi kjørte en oppgradert versjon av forgjengeren. 

Hyundai-Kia-konsernet er blitt en gigant på verdensbasis med over 8 millioner solgte biler i 2015. 
Kia er riktignok lillebror i gruppen, men sto likevel for over tre millioner av disse. folkesuven Sportage er deres viktigste modell - opp gjennom årene har 3,5 millioner kjøpt dem - av disse har europeerne stått for 450.000. 

Dagens modell, som ble solgt i 105.000 eksemplarer i Europa i 2015, er både designet og produsert i Europa og det er også tilfelle med nykommeren - produksjonen foregår i Zilina i Slovakia. 

Ny generasjon Kia-front 

Det dreier seg om fjerde generasjon av folkesuven fra Kia og jo - bilen er helt ny selv om den har unektelige likhetstrekk med forgjengeren sett fra siden. 
Kia har valgt å endre design i fronten ganske betydelig, med den såkalte tigersnute-grillen plassert nedenfor lyktene som har fått en helt ny fasong og er plassert høyt oppe på skjermene. 
For vår del synes vi forgjengeren hadde tøffere frontdesign, men meningene var delte blant de ulike deltakerne på lanseringen. 
Designernes ønske har i hvert fall vært å gi bilen et tøft og sporty uttrykk. 

Bror av Tucson 

Kia Sportage er basert på samme plattform som konsernbroder Hyundai Tucson, men bilen oppleves ganske annerledes og vi opplevde spesielt kvalitetsfølelsen som hakket over. 
Den er fortsatt resolutt plassert i kompakt-SUV-segmentet, men den er forlenget med fire centimeter i forhold til forgjengeren og måler nå 448 centimeter. 
Også akselavstanden er lengre, 267 centimeter og dette gir noe bedre plass i baksetet enn i forgjengeren. 
Bagasjeromsvolumet er rett over 503 liter inkludert plassen under gulvet. 
Det er greit nok i klassen. 

Konkurrenter vil være nye Volkswagen Tiguan, Ford Kuga, selvsagt Hyundai Tucson, og Nissan Qashqai samt Renault Kadjar, men vi mener den også er voksen nok til at en del vil kunne vurdere den mot de noe større SUV-ene som Toyota RAV4 og Mazda CX-5. 

Fint interiør 

Interiøret er helt nytt og minner en god del om det vi kjenner fra nye Sorento - og det er meget positivt. 
Det oppleves både solid og høyverdig og vi fant ergonomien svært tilfredsstillende. 
Utstyrsnivået er tidsriktig og bilen kan skilte med det meste av aktuelle sikkerhetsassistenter, oppkoblingsmuligheter og underholdnings- og kommunikasjonssystem. 
Trådløs lading av mobiltelefon er nå tilgjengelig forrest i midtkonsollen. 

Men mens bilen har automatisk nødbrems-system fra utstyrsnivå nummer to (Classic Plus), savner vi muligheten for adaptiv konstantfartsholder. 
Autobrems-systemet har for øvrig også en funksjon for å unngå påkjørsel av fotgjengere. 

Diesel: 
To størrelser 

Sportage kommer med et relativt begrenset utvalg med motorer. 
Det starter med en 1,7-liters dieselmotor på 115 hestekrefter som kun er tilgjengelig med forhjulsdrift og manuell girkasse. 
Vi prøvde den og den oppleves absolutt ikke som undermotorisert. 
Dette er den eneste utgaven som kan karakteriseres som noe i nærheten av drivstofføkonomisk, med et oppgitt forbruk på 0,46 liter per mil ved blandet kjøring (119 gram CO2). 

I forhold til forgjengeren har den da også fått mer trekkraft, og momentkurven er fyldigere hvilket gjør at man kjenner man har mer krefter tilgjengelig - og over en større del av arbeidsregisteret. 
280 newtonmeter fra 1.250 til 2.750 omdreininger gir en hyggelig motorkarakteristikk. 

Neste trinn på dieselstigen er 2.0 CRDI med 136 hestekrefter og 373 solide newtonmeter. 
Den leveres med firehjulsdrift og man kan velge mellom 6-trinns manuell girkasse eller 6-trinns automat. 
En versjon med 185 hester produseres også, men tilbys ikke i Norge. 

Kompakte bensinmotorer 

På bensinsiden er det moderat størrelse og direkte innsprøytning som gjelder - 1.6 GDI med 132 hester og 161 newtonmeter eller 1.6 T-GDI, turboversjonen med 177 hestekrefter og 265 newtonmeter hele veien fra 1.500 til 4.500 omdreininger. 
Førstnevnte leveres kun som manuell med forhjulsdrift, turbomotoren med firehjulsdrift og 7-trinns dobbelkløtsj-automat. 

Vi kjørte denne og den er et meget godt og passe sprekt alternativ til diesel, men den blir dessverre også relativt kostbar da den kun leveres med øverste utstyrsnivå, GT-Line. 
Med en prislapp på 540.000 kroner er det dyreste Sportage-alternativ, men har da også, utenom metallic lakk, alt tenkelig utstyr inklusive panoramasoltak og skinninteriør. 

Ikke hyper-aktuelle 

Motoriseringen er oppgradert i forhold til forrige generasjon Sportage og de duger helt greit, men generelt er ikke motorene bilens sterkeste side, det finnes både mer kultiverte og mer økonomiske - kort sagt mer moderne - maskiner der ute. 
Men heldigvis har Kia gjort en formidabel jobb med demping av både lyd og vibrasjoner, så motorenes relative hardhet i gange og lydbilde merkes kun i noen særlig grad ved fullt gasspådrag. 

Generelt er lyddempingen svært effektiv og noe av det første vi merket oss da prøvekjøringen startet, var nettopp det behagelige lydnivået. 
Noe mer rullestøy vil det muligens likevel bli på norsk asfalt enn på de myke spanske veiene vi kjørte på. 
I motorveihastighet merket vi noe vindsus på høyde med takreilingene, men det var ikke sjenerende. 

Kia har oppnådd disse gode resultatene, ikke bare gjennom bruk av lyddempende materialer, men ved nitid detaljarbeid på karosseristruktur, motorfester, laminering av frontruten og forbedrede foringer, for å nevne noen eksempler. 

Kjører generelt bra 

Når det gjelder selve kjøreopplevelsen ellers er det ingen tvil om at Kia holder tritt med konkurransen. 
Kjørekomforten er det ingenting å si på og selve kjøredynamikken er upåklagelig. 
Bilen oppfører seg rimelig nøytralt i sving og stabilt på motorvei i høy hastighet. 
Den moderne multilenke-bakakselen hjelper godt på og dempingen er effektiv uten å gjøre bilen for myk. 
Særlig versjonene med firehjulsdrift oppleves effektive på veien. 

Det eneste som trekker litt ned er styrefølelsen med litt mye dødgang rundt midtpunktet, noe som dessverre er ganske vanlig med elektrisk servostyring, selv om enkelte produsenter løser det bedre enn dette. 
Bortsett fra det opplevde vi styringen som presis og passe seig med god progressiv vekting. 

Firehjulsdrift med lock-funksjon 

Firehjulsdrift er tilgjengelig med de kraftigste motorene og er av typen der drift på bakhjulene slår inn sømløst ved behov - men før det blir spinn på forhjulene. 
4WD-systemet har også en lock-funksjon for det tilfellet der man trenger bedre fremkommelighet under vanskelige kjøreforhold. 

Kan selge bra 

Alt i alt er nye Kia Sportage et trivelig bekjentskap og forholdet priser/utstyr er ikke verst. 
Kia er slett ikke noe «billigmerke» lenger, men det er det heller ingen grunn til. 
En fullgod norgesversjon med 2-liters dieselmotor og firehjulsdrift i utstyrsnivået Classic Plus (det bør man minst gå for), kommer på i underkant av 400.000 kroner med manuell girkasse og 440.000 med automat. 
Det burde ikke sjokkere noen, og vi mener Kia fortjener å nå sine salgsmål med denne bilen - vi snakker om 1.800 til 2.000 biler i 2016. 

Reiseomkostningene til denne reportasjen er dekket av importøren. 
Les mer her 
