Fremdeles riktig gøy på strilelandet
Lenger mellom de store gapskrattene, men rikelig å more seg over. 

Det er gått to år siden Ausekarane sist var på Ricks med sitt jubileumsshow etter ti års hyllest til strilekulturen på øyene omkring Bergen. 

Nå er de tilbake med en ny forestilling, og Tor Endresen og Bjørn Jensen har tydeligvis ikke tenkt å bli verken urbane eller plagsomt stuerene med det første. 

For anledningen er konsertlokalene på Ricks omgjort til salongen i MF Ausefjord – komplett med koøyne på alle veggene. 

Ausekarane måtte nemlig selge sin egen ferge «Showtime» i fjor vår, og tittelen på årets forestilling henspiller utvilsomt på dette. 
Selv om fergen lever videre som turistbåt på Sognefjorden. 

Visst er her mye å humre av. 
Men det er lenger mellom de store gapskrattene, selv om de finnes. 

Sammenliknet med de par foregående revyene virker årets forestilling noe mer tannløs og ikke så ellevill og løssluppen – på godt og vondt. 

Vi slipper heldigvis den aller mest barnslige underbuksehumoren uten at alt dermed er like stuerent med sine flittige omtaler av kvinnfolk, pupper og lår. 

Absolutt ingenting for fisefine fruer fra Kalfaret eller Fana, må vite. 
For dette er strilekultur av det ramsalte slaget. 

Omtrent så langt fra finkulturen som det går an å komme. 
La oss bare fastslå at byens kvasiintellektuelle hipstere heller ikke ville skjønt så mye av det som foregikk på scenen. 
Ikke trøndere heller for den saks skyld. 

Her er en herlig parodi på Marcus og Martinus – eller Markus og Matheus som Bjørn Jensen omtaler dem som. 

Elektrisk Regns klassiker «Naboen er nynazist» dukker opp med ny tekst og mening. 
Radio Sotra, den eneste radiokanalen som er igjen på FM-båndet her på berget, får sin velfortjente hyllest – med redaktør Rolf Øvretveit i en gjesteopptreden på scenen som kardinal. 

Heller ikke plasthvalen på Sotra blir glemt. 

Ingrid Espelid blir minnet av Tor Endresen med den vakre salmen «Eg har ein engel med meg på veien». 
For Ausekarane kan være både følsomme og poetiske når det må til. 

For øvrig er dette en sang som kysttrubaduren Johannes Kleppevik i sin tid spilte inn på plate. 

Om det er et og annet å sette fingeren på når det gjelder tekstmaterialet, er det ingenting å utsette på det musikalske håndverket. 

Både bassist Tore Mæhle, gitarist Jan Arne Knutsen, Espen Vågstøl på trommer og Svein-Tore Hindenes bak tangentene er stødige som fjell. 
Sistnevnte får også vist at han er en aldri så liten trekkspillvirtuos når han bare vil. 

Til slutt kommer selvfølgelig også alle de gamle, gode Ausekaraneslagerne i form av et lengre potpurri. 

Salhuskvintettens «Singel og sand», «Steinestø», «Hordaland» og «På land» er sanger som vekker stor begeistring i salen. 
Og selvfølgelig «Ausedansen» til slutt. 

«Ferjelaus og steik forbanna» er i første omgang satt opp på litt over tjue forstillinger på Ricks i september og oktober. 
