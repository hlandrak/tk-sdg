Anmeldelse:Store fans - men et stykke unna storhet 

Øya-aktuelt soulhåp stråler av trøst og litt for mye trygghet. 

ALBUM: 
Den 26 år gamle briten har allerede rukket å imponere heltene sine. 
Stevie Wonder etterlot syngende beskjeder på telefonsvareren hennes etter debuten for tre år siden, mens Prince holdt en pressekonferanse fra La Havas? egen stue i London i fjor. 

Men selv om hun har fått tommler opp fra souleliten en stund, har Lianne La Havas fortsatt et lite stykke å gå før hun kan kalle seg en del av den. 

Men hun bærer utvilsomt på et talent for sjangeren, for på åpningesporet «Unstoppable» kanaliserer hun stemmene til både Jill Scott og Lauryn Hill fra glansdagene. 

Altså, på sitt beste er Lianne La Havas enestående. 
Men noe av låtmaterialet og produksjonen holder storheten tilbake. 

Produsenten Al Shux, briten bak Jay-Z og Alicia Keys-hiten «Empire State Of Mind», har bidratt på den fine «Green & Gold» - men det er også hans gamle sound som lemner ekko over de mer generiske «Midnight» og «What You Don't Do». 

Men på tross av popjaget, klarer La Havas å levere solide soul-øyeblikk. 

Hun beveger og trøster, ikke fullt med ordene, men med stemmen. 
Hennes soulteft trenger dog å rendyrkes, kanskje i hendene på mer fremoverlente produsenter. 

Men det er små grep som skal til for at La Havas' talent skal korrespondere med en fanbase bestående av showstjelende soullengender. 

I hvert fall på plate. 
Men hvem vet - kanskje man blir frelst når hun spiller på Øyafestivalen neste uke. 
