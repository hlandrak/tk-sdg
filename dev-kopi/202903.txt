TEST:Netatmo Rain Gauge og Wind Gauge 

Grunnpakke med ekstra innemodul, vind- og nedbørsmåler. 

Det er mye vær her i landet, og aller mest vær er det nå på høsten. 
Derfor er det ikke rart at det er det vi snakker om. 

I lunsjpauser og på kafeene (og ikke minst i Dinsides kommentarfelt) diskuterer folk om Storm, Yr eller AccuWeather har mest korrekt værvarsling. 

Nå har du muligheten til å måle været selv, og dermed slå i bordet med egne data. 

For ja, vi har flere ganger triumferende konstatert at det er opptil fire graders forskjell på Yrs målinger i vårt nærområde og temperaturen i vår egen hage. 
Ha! 

Nyttig tilleggsutstyr 

I mars i fjor testet vi Netatmos grunnpakke, med utendørs værmåler og nett-tilkoblet innedel. 
Og i august i år testet vi ansiktsgjenkjenning fra samme franske selskap. 

Denne gangen har vi sett på to tilleggsprodukter: 
En nedbørsmåler til 699 kroner og en vindmåler til 999. 
Nedbørsmåleren har vært på markedet en stund, mens vindmåleren etter planen skal komme på det norske markedet i løpet av november. 

I tillegg har vi fått prøve en ekstra innendørsenhet for å måle temperatur, luftfuktighet og luftkvalitet. 
Til sammen kan du bruke tre av disse i tillegg til hovedstasjonen. 

Trøbbel med trådløst 

I utgangspunktet slet vi litt med å komme på lufta. 
Dette fordi vi for første gang prøvde å installere trådløst, noe som viste seg å ikke være helt enkelt. 

Langt bedre gikk det da vi gjorde det på «gamlemåten», med PC og USB-kabel. 
Et kjekt lite program lar deg velge hvilken enhet du vil installere, og vips er de integrert i systemet ditt. 

Ansiktsgjenkjenningensheten Welcome var ikke slik, og er egentlig ikke en del av Netatmos værsystem. 
Noe vindmåleren og regnmåleren definitivt er. 

Også utendørsenheten som følger med i grunnpakka måler fuktighet. 

Mer lokalt enn Yr 

Samtidig henter appen og nettsiden som er knyttet til din konto og dermed dine målinger data fra eksterne værtjenester, slik at du får med deg værforholdene Netatmos standardenhet ikke måler. 

Du får også varsel for dagene framover, og vår erfaring er at denne stort sett stemmer med det vi ser på Yr. 

Dermed kan man jo spørre seg om det er nødvendig å bruke nærmere 1700 kroner i tillegg til grunnpakke som koster rundt 1400 for å få litt mer nøyaktige målinger av vind og nedbør. 

Svaret gir seg vel selv: 
Det er ikke nødvendig. 
Men for vær-nerder gir det utvilsomt tilleggsverdi å se nøyaktig hvor mye regn eller snø som faller akkurat hos deg og hvor mye tak det er i kastene rundt hushjørnene der du bor. 

Vindmåleren skiller for øvrig på konstant vind og vindkast, og dette oppgis som to ulike verdier. 

Fungerer på det meste 

Alt blir presentert oversiktlig både på mobil-, nettbrett, PC og Mac. 
Netatmo har app både for Android, iOS og Windows Phone. 
Det siste er relativt sjelden vare for slike nisjeprodukter, og dermed noe vi må rope hurra for. 

For å gjøre endringer i måten ting vises på, må du imidlertid inn på PC eller Mac. 
For eksempel kan du endre navnene på de ulike enhetene, slik at det er lettere å holde styr på dem. 

Alt er likevel ikke fryd og gammen. 
I tillegg til den trøblete trådløse installasjonen har produktene noen utfordringer rent praktisk. 

Klønete batteriskift 

For eksempel er det ikke helt lett å skifte batteri i vindmåleren. 
Du må ut og inn igjen med fire lange skruer, og det tar en stund før du finner riktig spor for å få lokket på igjen. 

Nedbørsmåleren er greiere, men her er problemet at det nesten er håpløst å se hvilken vei batteriene skal snus. 
Den svake tegningen som er preget i den hvite plasten kan dessuten misforstås, slik at du kan komme til å bytte om pluss og minus. 

Heldigvis trenger du ikke skifte batterier ofte. 
Netatmo oppgir ikke hvor lenge batteriene varer eller hvor mye strøm de bruker, men temperaturmåleren skal ifølge Netatmo vare ett år før du må bytte batterier. 
Etter alt å dømme bruker regn- og vindmåleren enda mindre strøm. 

Dramatisk måling av CO2 

Da vi først installerte den ekstra innemåleren steg CO2-innholdet i lufta til over 2000 ppm (parts per million). 
De fleste land har satt maksimumsverdier til 1000 - 1200, så dette så jo ille ut. 

Heldigvis er det slik at det tar noen timer før målingen av inneklima stabiliserer seg, og morgenen etter viste enheten på soverommet vårt langt hyggeligere 395. 

Selv om Netatmo anbefaler maksimalt ti meters avstand mellom hovedenhet og tilleggsenheter, plasserte vi nedbørs- og vindmålerne omtrent dobbelt så langt unna. 
Utslaget på antennemeteret var riktignok helt nede på én strek, men i praksis fungerte det fint. 

Alt i alt var det uproblematisk å legge disse to enhetene til vårt eksisterende system. 
Dette fungerer utmerket alene, men med nedbørsmåler, vindmåler og ekstra inne-enhet får du enda mer informasjon. 

Vindmåleren bør nok helst festes på taket eller veggen (Netatmo leverer en brakett for dette), men kan også fint stå på et høyt punkt ute på bakken. 

Du greier deg jo med en hundrelapp... 

Du jo fint greie deg med et vanlig termometer til under 40 kroner og eventuelt supplere med et kombinert inne-termometer og hygrometer (luftfuktighetsmåler) til under femtilappen. 

Det finnes også svært mye rimeligere løsninger fra Oregon, Prologue og andre (se Dinsides guide og prisoversikt fra Prisjakt). 

Vi vet også om andre løsninger der du kan se målingene på nett, men da må du gjerne opp i den langt dyrere halvproff-klassen. 

Netatmo-systemet koster over 5000 kroner fullt ubygd (grunnpakke med inne- og utestasjon, vindstasjon, nedbørsmåler og tre ekstra innendørsenheter). 
Men da har du altså en komplett løsning for å følge med på klimaet nøyaktig der du er. 
