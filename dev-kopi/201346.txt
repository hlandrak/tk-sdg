Linksys EA8500
En av markedets mest brukervennlige rutere er lynrask på nettverkslagring, men kommer forut sin tid. 

Linksys EA8500 er den første ruteren på markedet som tilbyr såkalt MU-MIMO-teknologi (Multi User, Multiple Input Multiple Output). 

Kort fortalt betyr dette at den kan transportere data til og fra mange tilkoblede enheter raskere enn hva eksisterende SU-MIMO-rutere kan. 

Ifølge Linksys kan MU-MIMO-teknologien faktisk tredoble hastigheten i et gjennomsnittlig hjemmenetverk, når tre eller flere enheter er tilkoblet og overfører store datamengder samtidig. 

Problemet er bare at det ikke selges noen PC-er, nettbrett eller mobiler som støtter MU-MIMO i skrivende stund. 

Så hvorfor skal du få lyst på en? 

AC2600 mot AC3200 

Vi testet EA8500, som omtales som en AC2600-ruter, samtidig som vi testet tre av markedets råeste AC3200-rutere - behørig omtalt i denne artikkelen. 

Ruteren skiller seg fra AC3200-ruterne ved at den kun har fire antenner (AC3200-ruterne har seks). 
Den er også vesentlig lettere og byr på en kombinert USB/eSATA-kontakt, der konkurrentene kun har USB. 
Har du en ekstern eSATA-harddisk, kan du altså koble den til her. 

Men først noen viktige tekniske egenskaper, kort oppsummert: 

Modell: 
Linksys EA8500 MU-MIMO Standarder: 
802.11a/b/g/n/ac Antenner: 
4 USB-porter: 1 x USB 2.0 / eSATA + 1 x USB 3.0 USB-funksjoner: 
Nettverkslagring og skriverdeling LAN-porter: 4 x 1000Mbps LAN + 1 x 1000Mbps WAN Gjestenett: 
Ja Annet: 
Størrelse: 
25,62 × 5,61 × 18,33 mm Vekt: 0,72kg 

Så enkelt kan det gjøres! 

Installasjonen av ruteren er svært enkelt. 
Det følger med en hurtigguide på norsk, og brukernavn og passord på ruteren er oppgitt flere steder, slik at du slipper å lete etter dette i prosessen. 

Ruteren administreres via et svært enkelt og lekkert grensesnitt på norsk. 
Vi vil faktisk påstå at Linksys er blant de aller beste på brukervennlighet, samtidig som funksjonaliteten er meget god: 

Ved å registrere deg hos Linksys kan du administrere ruteren fra hvor som helst i verden, inkludert fra mobil. 
iOS-appen er smakfullt designet, på norsk og svært enkel å bruke: 

Foreldre vil garantert sette pris på gode kontrollmuligheter, blant annet kan du tidsstyre tilgangen til spesielle PC-er og mobiler. 
Og i motsetning til flere av konkurrentene, er det her faktisk enkelt å sette opp: 

Ytelse på trådløsnett og nettverkslagring 

Vi brukte samme utstyret og fulgte samme testprosedyre som er beskrevet i denne artikkelen, også da vi testet EA8500. 

Det viste seg at hastigheten var vesentlig lavere på alle de fire testpunktene i og rundt huset enn hva vi oppnådde med AC3200-ruterne: 

Mest skuffet var vi over at iPhone 6 Plus aldri klarte å utnytte mer enn rundt halvparten av vår 100Mbit internettlinje via EA8500. 
Her klarte alle de tre AC3200-ruterne å utnytte nærmere 100 prosent: 

OPPDATERT: 
Rett før artikkelen ble publisert kom en ny firmware-oppdatering, som tilsynelatende har rettet dette. 
Vi opplever nå over 90Mbps på de beste plasseringene med iPhone 6 Plus. 

Rekkevidden viste seg imidlertid å være ganske på samme nivå som de øvrige, det vil si at vi fikk sporadisk kontakt med ruteren fra en benk 75 meter fra huset, både med mobil og PC - vel og merke ved bruk av 2,4GHz-båndet. 

Men så til det punktet der ruteren virkelig skinner: 
Nettverkslagring. 
Det viste seg at Linksys parkerte konkurrentene på hastighet, både på lesing og skriving til en USB3.0-minneplugg koblet direkte i ruteren: 

Takket være enkel administrasjon av brukere og mapper, er dette absolutt et bruksområde for ruteren vi kan anbefale. 
Men merk at EA8500 ikke støtter Apples backupfunksjon Time Machine. 

Konklusjon 

Linksys EA8500 byr på markedets kanskje mest brukervennlige oppsett og administrasjon. 
Vi er også svært imponert over hvor godt den takler nettverkslagring direkte i ruteren. 

Det er imidlertid et problem at du pr i dag ikke får utnyttet ruterens sanne potensiale. 
Vår test viser at AC3200-rutere fungerer til dels vesentlig bedre med eksisterende utstyr, og prisen på disse ligger i samme leie. 

Og før MU-MIMO-utstyr blir vanlige i PC-er, nettbrett og mobiler, tror vi sjansen er stor for at du vil finne langt rimeligere MU-MIMO-rutere på markedet. 

Linksys EA8500 
