Anmeldelse:Gold Celeste - «The Glow» 

Gylden trondheimstrio. 

ALBUM: 
Alle fortjener en ny sjanse. 

For trondheimsbandet Angelica's Elegy kan gjenfødelsen kun dreie seg om det kronglete navnet. 
Besetningen, lydbildet og den grunnleggende nerven er praktisk talt videreført til andrealbumet, nå som Gold Celeste. 

Riktignok er den støvete overflaten på debuten blåst bort, uten at det går på bekostning av trioens varme, vindskeive og vinylklare psykedelia. 

Tvert imot skinner arrangementene og melodiene på «The Glow» så klart - se spesielt strålende «Open Your Eyes» - at det nærmest skurrer at Gustav Ejstes' jazztobakksfingre ikke har vært involvert. 

Gold Celestes introverte sensitivitet skiller dem likevel fra sine fandenivolske fettere Flaming Lips og Dungen. 
Jeg tenker mer på Youth Lagoon, der illusjoner om kjærlighet og verdensfred står like sentralt. 

Drømmene om en bedre morgendag inspirerer jommen fortsatt, selv snaue 50 år etter «Revolver». 
