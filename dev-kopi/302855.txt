Kygo dropper tropelydene og gir ut sin fineste single på et år
Bergenseren tar flere skritt i riktig retning. 

LÅT: 
Det er ikke så oppsiktsvekkende å si at samtlige av Kygos singler etter «Stole The Show» har gått på tomgang. 

På tross av vokalistbytter og ørsmå variasjoner i tempo, har låtene hans vært hengivne til det samme monotone og etter hvert utvaska tropesoundet. 

Joda, Kygo startet trenden, men så mange andre produsenter har fått et bedre grep rundt sydentaktene det siste året. 

Det store savnet i låter som «Nothing Left», «Stay» og «Here For You», annet enn interessante vokalister, har vært en utvikling fra bergenseren som viser at han er mer enn en «one-trick pony». 

Med «Fragile», singelen Kygo har sluppet i dag, tar han flere skritt i riktig retning. 

For det første har han endelig droppet de barnslige «plinky plonky»-lydene - erstattet for anledningen av en gitar - men det viktigste her er riktig nok valget av samarbeidspartner: nemlig produsent og vokalist Timothy «Labrinth» McKenzie. 

At Kygo for første gang samarbeider med et ordentlig etablert navn gagner ham. 
Den britiske hitmakeren tilfører en sjel og inderlighet man tidligere ikke har hørt i Kygos øvrige originalsingler. 

Labrinths lekne timing og soul-knekk puster liv inn i låta. 
Men hovedrollen har også steppet opp spillet sitt - og dette kommer best fram i broen, hvor elegante synthdråper møter Labrinths nydelige «ooooh»-falsett. 

Låten er dog langt fra en innertier - da refrenget rammes av litt overtenning, både i Labrinths hyl og de ufattelig kleine stadiontrommene. 

Men «Fragile» markerer at Kygo er villig til å gjøre noe nytt og tenke pop i et større bilde. 
Dermed kan vi sitte fast med ham en god stund til. 
