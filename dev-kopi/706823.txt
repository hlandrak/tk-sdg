For å bli vaksen må ein selje Chanel-veska på finn.no
NOVELLER: 
Ei lettlesen novellsamling som også byr på visdom. 
Om unge vaksne som rotar rundt i liva sine. 

Nora Lindblad. 
Hold heisen. 
Noveller. 
Cappelen Damm. 
133 sider. 

“Hold heisen“ er ein treffande tittel på ei novellsamling som omhandlar unge vaksne som rotar rundt i liva sine. 
Eg tolkar det som eit bilete på ein generasjon som krevjer å kunne halde alle moglegheiter opne medan dei rotar med kjærasteri, pengar, skule, og det å finne ut kva dei eigentleg føler. 
Forfattaren har her teke på seg ei oppgåve mange forfattarar gjer, nemleg å finne tidstypiske markører som kan definere ein generasjon. 
To markørar ho snappar opp er: 
Å måtte selje coco chanel-veska si på finn.no og korleis det er å ha festivalkjærast. 

Sånn sett har denne novellesamlinga eit svært avgrensa tema. 
Det er eit tydeleg fokus på ein spesifikk generasjon, frå eit kvinneblikk, ei ung kvinne som gjerne ikkje vil ville for mykje med andre gutar, slit med bulimi, som ikkje seier det ho føler, som gjerne seier ja til sex men ofte med ein viss ambivalens, som er oppvaksen på gard og er eit skilsmissebarn. 
Difor oppstår spørsmålet: 
Sidan forteljarperspektivet og miljøet er så like i kvar novelle, burde ikkje denne boka heller vere ein roman? 

Eg syns det er rett at dette er ei novellesamling. 
Eg opplever at Nora Lindblad er mest interessert i å skape tidsbilete og skape små forteljingar om problemstillingar som unge kvinner idag kan kjenne seg igjen i. 
Sjølv om språket er lettfatteleg og settinga i kvar novelle enkel å skjøne, så syns eg ho også prøver å bore djupare i ulike tilstandar. 
Ho er god til å skildre korleis desse personane gjerne kjem opp i eit situasjon der dei eigentleg veit korleis dei burde handle, men så gjer dei det motsette. 

Det ligg heile tida ein ambivalens og ei nysgjerrigheit i perspektivet. 
Hovudpersonane er interessert i å oppleve og erfare sjølve livet, og det betyr også å oppleve ekstrem ambivalens i mange møter, der blikket gjerne ser seg sjølv utanfor. 
Her eit lite eksempel. 
Kvinna vil kysse ein ferieflørt som ho møtte dagen før. 
Samtidig føler ho at ho ikkje kan fordi dette skal vere ei uforpliktande greie og difor kan ho ikkje følge impulsen sin: 

“Jeg ville holde på han. 
Og kysse han. 
Sånn som i går. 
Men alt dette var bare en sånn ferie-greie. 
Jeg følte på det.” 

I novella “Tomt dokument” møter vi ei ung jente som er i innspurten på skulegangen sin og er nøydd til å prestere. 
Ho skildrar ømt norsklæraren og er vidopen for den skamkjensla ho kjenner når ho ikkje klarer å levere når norsklæraren gir ho fleire sjansar. 
Samtidig vil ho berre ete, kaste opp og sovne på sofaen. 
Denne skamkjensla ovarfor læraren og ønsket om å vere i fred syns eg er godt skrive. 

Eg syns denne novellesamlinga er fin i si lettheit og eg syns Lindblad klarer å vise nokre tidsbilete som eg trur er veldig typiske for unge folk i vår tid. 
Lindblad er veldig god til å skrive sexskildringar fordi ho heile tida skildrar korleis pussig tankemønsteret er under sexakten og korleis personane ofte vurderer seg sjølv utanfrå i det som skulle vere det mest intime av alt. 
