Klassisk soul med sterke harmonier
Fem unge herrer med forbilder som Jackie Wilson, Curtis Mayfield og The Impressions. 

Durand Jones & the Indications: 
«American love call» (Dead Oceans/Playground) 

Durand Jones & the Indications åpner album nummer to med å synge at selv om det er morgen i Amerika, kan de ikke se soloppgangen. 
«Morning in America» er en flott låt, som stilmessig gjør et sprang på 50 år. 

Slutten av 60-tallet og starten av 70-årene var en gullalder for soul, noe denne gjengen oppdaget mens de gikk på Indiana University. 
De brukte 452 doller og 11 cent på å spille inn den selvtitulerte debuten i 2016, inkludert en kasse øl. 

Utgitt på lille Colemine solgte de tusenvis av plater gjennom små sjapper i USA, og i fjor steppet Dead Oceans inn. 
Dermed kan budskapet spres videre, der politikk og kjærlighet går hånd i hånd. 

Vokalen deles mellom den røffe stemmen til Durand Jones og falsetten til trommis Aaron Frazer. 
Sammen med harmoniene blir dette et stort pluss, i tillegg til et band som har tatt et langt steg siden debuten. 

Beste spor: 
«Morning in America», «Don’t you know», «Long way home», «True love». 
