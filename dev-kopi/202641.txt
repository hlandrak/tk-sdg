Apple iPhone 6s Plus
Større og bedre, men også dyrere. 

I år som i fjor tilbyr Apple sin nyeste iPhone i to utgaver, iPhone 6s og 6s Plus. 
Begge har samme skjermstørrelser som forgjengerne iPhone 6 og 6 Plus, altså 4,7 og 5,5 tommer. 

Bortsett fra den fysiske størrelsen, er det ikke enorme forskjeller mellom de to modellene. 

Sammenlignet med lillebror har 6s Plus høyere skjermoppløsning, batterikapasiteten er større og kameraet har optisk bildestabilisering. 
Den koster også mer. 

Titusenkroners-mobil 

Du må legge på 1.100 kroner ekstra til prisen på den «vanlige» iPhone 6s-utgaven, med andre koster den 8.490, 9.590 og 10.690 kroner for henholdsvis 16, 64 eller 128 GB lagringskapasitet. 

Det er mye penger for en mobil, og gjør iPhone 6s Plus til den desidert dyreste på markedet akkurat nå. 

Til sammenligning koster Samsung Galaxy Edge+ med 64 GB lagringsplass i skrivende stund 8.590 kroner, altså en tusenlapp mindre. 

Velge liten eller stor? 

Vi tror mange som skal kjøpe seg ny iPhone nå, lurer på om de skal velge den «lille», 6s, eller den «store», 6s Plus, først og fremst på grunn av størrelsen. 

iPhone 6s er den mest hendige av de to, og enklest å styre med én hånd når du for eksempel står på en trang buss. 
Den veier også mindre. 

iPhone 6s Plus er riktignok ikke kun forbeholdt de med svære hender. 
Egentlig er det personlige preferanser som avgjør hva som er «best». 

Selv foretrekker jeg plussutgaven, selv om det var en tilvenningsprosess i overgangen fra en mindre telefon. 

Jeg bruker mobilen såpass mye i løpet av en dag, at å ha en større skjerm med større tekst er langt bedre for mine veldig nærsynte øyne. 
Spillopplevelsen blir dessuten bedre. 
For å ikke glemme at 6S Plus også byr på bedre batteritid (mer om det senere). 

Glatt å holde 

De øvrige medlemmene i Dinsides teknologiredaksjon, som begge er menn, foretrekker på sin side lillebror, iPhone 6s. 

- Jeg er nok en typisk enhånds-bruker. 
De glatte sidene til 6s Plus gjør også at jeg ofte er redd for at telefonen skal glippe, sier teknologiredaktør Pål Joakim Olsen. 

Apple har beholdt samme design på årets iPhone-utgaver som fjorårets, hvilket betyr at de har avrundede kanter. 
Vi får litt såpestykke-følelse av det, og foretrekker derfor å beskytte Plus-en med deksel, bare sånn for sikkerhets skyld. 

Kunne vært mindre 

Det må nevnes at Apple har fortsatt en del å gå på hva gjelder utnyttelse av skjermplassen. 

Ser vi på skjermareal i forhold til totalstørrelse kommer nemlig de nyeste iPhonene dårlig ut. 

Mens iPhone 6s Plus med sin 5,5 tommer store skjerm har et skjermareal som utgjør 67,7 prosent av det totale arealet, har for for eksempel Huawei Ascend Mate 7, med en større skjerm (6"), et skjermareal på 78,04 prosent av den totale flaten. 

På Samsung Galaxy Edge+ utgjør skjermen 76,6 prosent av det totale fotavtrykket. 

Landskapsmodus 

I tillegg til ulik skjermstørrelse, har iPhone 6s og 6s Plus forskjellig skjermoppløsning, på henholdsvis 1334x750 og 1920x1080 piksler. 
Selv om størstemann da har høyest pikseltetthet, er ikke det noe man vil legge merke til i det daglige; begge skjermene er fine og skarpe. 

iPhone 6s Plus har et ekstra triks opp ermet ved at du kan ha hjemskjermen i landskapsmodus. 
En del apper har også en egen landskapsvisning som du ikke får på iPhone 6s. 

Kjekt med 3D Touch 

Den nye 3D Touch-funksjonen gjør dessuten iPhone 6s Plus litt enklere å håndtere med én hånd sammenlignet med 3D Touch-løse iPhone 6 Plus. 

Når du skal ta en selfie, er det bare å trykke hardt på kamera-ikonet på hjemskjermen, for så å velge snarveien «Ta selfie». 
Dette i stedet for å måtte åpne kamera-appen og velge frontkameraet (øverst til høyre). 

Multitasking er også mindre krevende. 
Skal du bytte til den forrige appen, trenger du bare å klemme hardt inn på venstre kant av skjermen for deretter å skyve mot høyre. 
Dette i stedet for å måtte dobbeltklikke på hjemknappen. 

Vi liker også funksjonen som lar deg flytte øvre halvdel av skjermen til nedre halvdel ved å dobbeltprikke på hjemknappen. 
Da trenger du ikke skifte grep på telefonen for å trykke på en lenke eller lignende. 

Like kjapp, bedre batteri 

Innvendig er iPhone 6s Plus så godt som identisk med lillebror. 
Samme prosessor og like mye RAM, noe som betyr like rå ytelse. 
Batteriet er dog 60 prosent større, 2750mAh mot 1715mAh på iPhone 6s. 

Vi opplevde batteritiden på iPhone 6s som ganske god, men den er merkbart bedre på 6s Plus. 
25 timer etter at vi tok ut iPhone 6s av laderen, hadde vi 22 prosent igjen på batteriet. 
28,5 timer siden iPhone 6s Plus stod i laderen, hadde vi 46 prosent igjen. 

I motsetning til Android-toppmodeller støtter iPhone 6s og 6s Plus hverken trådløs lading eller hurtiglading. 
Bruker du iPad-laderen, går det imidlertid ganske raskt likevel. 
Vi gikk fra 0 til 32 prosent på en halvtime med denne, men merk altså at telefonen selges med en svakere lader (5V/1A). 

Hvor mye bedre er kameraet? 

Den siste vesentlige forskjellen mellom iPhone 6s og 6s Plus, er at sistnevntes hovedkamera har optisk bildestabilisator, noe som skal gi bedre og skarpere bilder i dårlig lys. 

Fjorårets plussutgave hadde også optisk bildestabilisator, men den slo kun til på stillbilder. 
Nykommeren støtter også video. 

At det er forskjell mellom kameraene, kan vi se på eksempelbildet under, tatt i vår helt mørke testlab. 
Ved første øyekast ser bildene ganske like ut, men zoomer vi inn, ser vi at 6s ikke produserer like skarpe detaljer. 

iPhone 6s øverst, iPhone 6s Plus nederst: 

iPhone 6s øverst, iPhone 6s Plus nederst: 

iPhone 6s øverst, iPhone 6s Plus nederst: 

Den største forskjellen ser vi imidlertid på video. 
I klippet nedenfor begynner vi å løpe etter rundt 11 sekunder, noe vi tydelig kan se på 6s, men som omtrent ikke synes på 6s Plus. 

You need a browser that can handle Iframes to be able to view this page. 

Under ser du flere bilder tatt med iPhone 6s Plus: 

Konklusjon 

iPhone 6s Plus er den beste mobilen Apple noensinne har laget. 
Den er alt iPhone 6s er, bare enda litt bedre – bedre batteritid og bedre kamera. 
Større er den også, med alle fordeler og ulemper det gir. 

Den innovative 3D Touch-funksjonen er langt mer enn en gimmick og gir oss bokstavelig talt en ekstra dimensjon å bruke mobilen på; det være seg alt fra å forhåndsvise nettsider når man surfer til å bytte programmer på en enkel måte. 

6s Plus er imidlertid også Apples dyreste telefon til nå. 
Nesten 10.000 kroner er mye å betale, selv om en iPhone har både lang holdbarhet og høy gjenbruksverdi. 

Apple iPhone 6s Plus 64GB 
