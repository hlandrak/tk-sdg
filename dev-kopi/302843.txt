Anmeldelse:Strålende introduksjon til norsk jazzdronning 

Karin Krogs musikk skal spres til England og USA. 

ALBUM: 
Denne retrospektive cd-en fra perioden 1963—1999 tar sikte på å spre budskapet om den norske jazzdronningen Karin Krog (77) i England og USA, velkjent som hun allerede er i Japan (der originalutgaver av hennes tidligere LP-er er høyt prissatte klenodier) og Europa. 

Utvalget spenner fra 1963 til 1999, kommentert av Krog i samtale med Terje Mosnes. 
Det viser de fleste sider av den mangfoldige sangeren. 

Åpningen er en knapt et minutts multitrack-framføring av en tekst av Gertrude Stein, før vi går inn i «Lazy Afternoon», fra «Joy» (1968), kultalbumet der hun har Jan Garbarek og Arild Andersen med seg. 

Hennes evne til å ta opp i seg vidt forskjellig materiale demonstreres i spennet mellom en fantastisk versjon av Bobbie Gentrys mesterverk «Ode To Billie Joe» og en enestående improvisasjon over «Psalm» fra John Coltranes «A Love Surpreme», med Nils Lindberg ved kirkeorgelet. 

Hennes vokale register er også rikt representert, fra det utsøkt bluesy til eksperimentell stemmebruk. 
To uutgitte spor er komponert av Krog selv, «Images In Glass» og «Tystnaden», dessuten får vi «Break of Day in Molde», der hun har satt tekst til en melodi av Carla Bley, unnfanget en tidlig morgen i Molde. 

Et usedvanlig rikholdig album. 

Hvis ikke amerikanerne og britene oppdager henne nå, kan de ha det så godt. 
