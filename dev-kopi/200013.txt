Multicom Talisa U731
Lekker og kraftig PC fra norske Multicom. 

Nettbutikken Multicom kan mer enn å selge datautstyr og hjemmeelektronikk. 
I den vesle bygda Åmli i Aust-Agder har de egen PC-produksjon, og siden oppstarten på midten av 90-tallet har de satt sammen og solgt mer enn 150.000 PC-er. 

I skrivende stund er de alene om å sette sammen bærbare PC-er i Norge. 
PS.no har riktig nok en viss produksjon av bærbare Tundra-maskiner, men disse blir også bygd av Multicom. 

Satser på gaming 

Produksjonen er først og fremst konsentrert om gaming-segmentet, der kundene ofte stiller store krav til ytelse og utvidelsesmuligheter. 
Her har Multicom funnet en nisje der de kan konkurrere mot store aktører som MSI og Asus, også på pris. 

I det siste har de også trappet opp sin satsing på lette, robuste maskiner, og modellen Talisa U731 er spesielt spennende. 

Gode spesifikasjoner 

Designmessig minner den sterkt om en MacBook fra Apple, men utstyrsmessig er den omtrent på høyde med en MacBook Pro til nesten doble prisen. 
Den er dessuten mye enklere å oppgradere med mer minne, ekstra diskplass og lignende. 

Her er en rask oversikt over de viktigste egenskapene: 

Skjerm: 
13.3" Full HD IPS skjerm, matt Prosessor: 
Intel Core i7-5500U RAM: 
8GB DDR3 Grafikkort: 
Intel HD Graphics 5500 Lagring: 
256GB SSD + 1TB harddisk Optisk drev: 
Nei Skjermutganger: 
HDMI USB-porter: 1x USB 2.0 + 1x USB 3.0 Webkamera: 
Ja Kortleser: 
SD/SDHC/SDXC/MMC Trådløst nett: 
Intel AC 3160 (802.11a/b/g/n/ac) Kablet nett: 
1000Mbps Annet: 
Helnorsk tastatur, aluminium chassis 
OS: 
Ikke inkludert Størrelse: 325 x 219 x 18 mm Vekt: 
1.4 kg Pris: 
8.495 kroner inkl mva 

Dette er ikke vanlige spesifikasjoner i denne prisklassen. 
Vi tok en titt på Prisjakt.no, og det finnes kun én 13,3-tommer som er billigere med noen lunde samme spesifikasjoner, men den bruker forrige generasjon Core i7-prosessor og kun SSD, ikke tradisjonell harddisk i tillegg. 

Uten Windows 

Det som imidlertid er verdt å merke seg er at Multicom-maskinen kommer uten operativsystem. 
Skal du ha Windows 10 levert med maskinen, koster det rundt 1000 kroner ekstra. 

Det er også greit å være klar over at maskinen kan leveres med kun SSD. 
Da sparer du 500 kroner. 
Å kunne kjøre med både SSD og harddisk er uansett ikke vanlig i maskiner i denne størrelsen. 

Solid inntrykk med få ankepunkter 

Den robuste aluminiumsdesignen gir helt klart et inntrykk av kvalitet. 
Det er matt, rent og pent, og tankene dras umiddelbart i retning av Apples Macbook-serie. 
IPS-skjermen er høyoppløst, lyssterk og klar også fra skrått hold, og den matte overflaten gjør at gjenskinn aldri blir noe problem. 

Alle tilkoblinger sitter på sidene, og her sitter også høyttalerne. 
Lydkvaliteten er ikke noe å skrive hjem om, det låter spinkelt og helt uten fylde. 
Her er det kun eksterne høyttalere eller hodetelefoner som duger hvis du skal lytte til musikk eller se film. 

Tastaturet er fast og responsivt, og er meget behagelig i bruk. 
Vi gir også en stor tommel opp for at Multicom benytter helnorsk tastatur, ikke fellesnordisk slik de aller fleste konkurrentene benytter. 

Under tastaturet sitter en pekeplate med integrerte felt for venstre/høyreklikking. 
Den er flerberøringsfølsom, men vi er ikke helt fornøyd med responsen når vi for eksempel bruker to fingre for å skrolle i lange dokumenter. 
Vi har prøvd diverse innstillinger i styreprogrammet, men har ikke klart å bli helt venn med pekeplaten, dessverre. 

Ren Windows-opplevelse er et stort pluss 

Vårt testeksemplar ble levert med Windows 8.1 og byr på en ytelse du normalt finner på ultrabook-maskiner i klassen over 10.000 kroner. 
Det betyr minimalt med venting i de fleste situasjoner. 

At maskinen er kjemisk renset for tredjeparts antivirus-programmer og demoversjoner av kreti og pleti, bidrar også til en bedre brukeropplevelse enn på mange andre maskiner i markedet. 

Her skynder vi oss å legge til at med Windows 10 kan du få en ren Windows-opplevelse på alle PC-er, noe du kan lese mer om i denne artikkelen. 

Slik yter den 

Helt lydløs er imidlertid maskinen ikke, selv om den er stille i lange perioder med lav belastning, er viften godt hørbar under tung belastning. 
Vi tror imidlertid de færreste vil oppleve støyen som særlig sjenerende, da må det i tilfelle være i meget stille omgivelser. 

I diagrammet under har vi sammenlignet prosessorytelsestall fra Passmark med typiske prosessorer i PC-er som ligger i samme pris- og vektklasse. 
Som du ser biter prosessoren i denne PC-en godt fra seg: 

SSD-en er langt raskere enn selv de raskeste harddiskene på markedet, men skrivehastigheten kunne gjerne vært høyere. 
Noe stort ankepunkt er den imidlertid ikke: 

Hva med grafikkytelsen? 

Den integreterte Intel HD 5500-grafikken gjør en utmerket jobb til alle 2D-oppgaver, inkludert avspilling av 4K-videomateriale. 
Noen spill-PC er dette imidlertid ikke, selv om en del titler lar seg spille på moderat detaljnivå, spesielt litt eldre spill. 

Er du opptatt av å spille titlene fra topp 10-listen, velger du ganske enkelt en annen PC med dedikert grafikk fra AMD/Nvidia. 

God batteritid 

Vi testet batteritiden i to omganger, én med minimal belastning, én med kontinuerlig videoavspilling (720P-video). 
I førstnevnte scenario tok det 575 minutter før maskinen tok kvelden, og ved videoavspilling tok det 436 minutter. 

Det bør bety at batteritiden bør ligge på rundt 8 timer ved variert bruk, noe som må betegnes som meget bra. 

Konklusjon 

Det er helt på det rene at du får mye PC for pengene hvis du velger denne maskinen. 
Den er svært solid bygget, har god ytelse og meget romslig lagringsplass. 
Vi gir også skryt til skjerm og tastatur. 

Det største ankepunktet er pekeplaten, som burde gitt en glattere opplevelse ved flerberøring, samt den spinkle lyden fra høyttalerne. 
Utover dette er Talisa en flott PC som får en klar femmer på terningen. 

OPPDATERT: 
Vi har fått bekreftet fra Multicom at de venter et nytt parti maskiner som vil ha ny og oppgradert pekeplate. 

Sjekk også ut andre PC-er i ultrabook-klassen vi har testet i det siste, spesielt bør du ta en titt på HP Spectre X360, Acer Aspire S7 og Dell XPS 13. 

Multicom Talisa U731-TSFB3 
