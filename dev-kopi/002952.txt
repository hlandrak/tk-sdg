Allsidig kruttpakke
Eksentrisk rapcrooner inviterer oss inn i et innholdsrikt og underholdende univers. 

Dette er friske greier. 
Eklektisk er mellomnavnet til californieren Anderson Paak, rapcrooneren med den raspete stemmen. 
Du kjenner ham kanskje igjen fra Dr. Dres Compton der Paak er å høre på seks spor. 

I fjor kom debutalbumet Venice. 
Også en god utgivelse, men man merker at han har opparbeidet seg enda mer pondus. 
Paak tør å utfordre seg selv og lytteren med Malibu. 
Godt er det. 
Utgivelsen kommer tett etter EPen Link Up & Suede, en svalende funky og effektiv sak som ble lansert på fjorårets oppløpside sammen med produsent Knxwledge. 

Symbiosen varme druggy ballader (“Silicon Valley”, “Heart Don’t Stand a Chance”, “Room in Here”), og beatdrevne, dansbare godbiter (“Am I Wrong”, “Come Down”, “Put Me Thru”, “Lite Weight”,“Parking Lot”) er defintivt ikke noe å forakte, spesielt når man hiver inn Paaks grove sangstemme i smeltegryta Malibu. 

“Heart Don’t Stand a Chance”: 

Anderson Paak er en mangefasettert eksentriker som usjenert manøvrerer seg gjennom sjangerskalaen når han skal presentere musikk. 
Andeler av rock til pop, jazz, rap, soul og r&b er selvfølgeligheter for protesjen til Dr. Dre på Malibu, som sannsynligvis kommer til å figurere i toppsjiktet til mange musikkjubleres oppsummeringslister når 2016 rundes av. 

Deilig variert, uten å miste den berømmelige røde tråden, forteller Paak med åpent hjerte om oppvekst (“The Bird”), suksess, aspirasjoner (“The Dreamer”) og begjær for damer (“Your Prime”). 
Og esset i ermet til Paak er, på godt norsk, the gift of the groove. 

Med et godt øre for hva som kommer til å få nakker til å gynge (“The Waters”, “Without You”) og motivering av basstryner, har 29-åringen slått kloa i en rekke gullkantede produksjoner fra tungvektere som Madlib, Hi-Tek og 9th Wonder (“The Season/Carry Me”). 
Galleriet som gjester platen, blant annet The Game, BJ The Chicago Kid og Schoolboy Q, viser seg verdige en plass på seksten spor dype Malibu (som hadde vært enda skarpere om albumet hadde vært en anelse mer komprimert). 

Nå er Anderson Paak blitt spådd en stor karriere av mange. 
Tiden får vise det. 
Men visselig vitner Malibu om en stilfull artist med allsidig musikksmak som guider lytteren elegant gjennom en personlig lydløype. 
Det er bare å takke for reisen. 
