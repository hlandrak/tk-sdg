Stjerne på hold
Pophåpet Grande har en vill stemme og stiller med et grandiost show i Oslo Spektrum, men har en vei å gå før hun kan anses som en av de aller største popstjernene. 

21-åringen har tatt steget fra barnestjerne til pophåp, og det har gått fort i svingene siden gjennombruddet som soloartist. 
Florida-fødte Grande har gitt ut to album, Yours Truly (2013) og fjorårets helt streite fullengder, My Everything, som for øvrig er gjestespekket med rap-, r&b- og popstjerner. 
Artisten “eide” Billboard-listen i fjor da hun hadde flest singler inne på topp ti-listen - “Problem”, “Break Free”, “Bang Bang” og “Love Me Harder” - og hun er allerede blitt Grammy-nominert to ganger. 

Mye rampelys på kort tid, der altså. 

Nå turnerer popartisten med sistnevnte album under The Honeymoon Tour-fanen. 
I Oslo Spektrum, som er fylt opp av begeistrede fans (de kunne ha laget mer liv, sånn egentlig) denne vårkvelden, kommer det fort frem at Grandes fordel er artistens store og stødige stemme - den smått tendensiøse sammenligningen med popveteran Mariah Carey har sittet løst, for eksempel. 

Det skal sies at til tross for en benådet sangstemme, er det en stund til før hun med rette kan bli nevnt i samme åndedrag som en av historiens aller største popstjerner. 
Men Grande er entusiastisk og viser energi - til tider - når den spede artisten (1.53 centimeter på sokkelesten) snurrer koreografert rundt på scenekanten i Oslo Spektrum, flankert av akrobatiske dansere som omringer Grande stort sett gjennom hele opptredenen. 

Hun spiller opp hit/set-listen som består av dansete pop-r&b-kutt - ovennevnte spor og ikke minst større-enn-livet låter som “All My Love” og “Love Me Harder” er på plakaten. 
Det er synd at sistnevnte sauses vekk grunnet overprodusert lyd. 
Til gjengjeld er Cashmere Cats-produserte "Be My Baby" digg å høre og det samme gjelder Diana Ross-samplede "Break Your Heart Right Back". 

Og det er ikke å komme utenom at sceneproduksjonen - hissig mengde pyro, konfetti og annet krimskrams - og de hyppige kostymeskiftene (nesten dusinet) er på grensen til det overdådige. 

Konserter på steroider trenger ikke nødvendigvis å være en svakhet, tvert i mot. 
Men dessverre forsvinner Grande i staffasje-mylderet i ny og ne og virker litt rådvill under visse partier. 
Det er nærliggende å tenke at det er mangelen på erfaring og tilhørende autoritet som taler henne i mot. 

Grande glimrer når stemmen hennes er i fokus og scenen tømmes. 
“Tattooed Heart ” fremføres tilnærmet nydelig når hun står alene ytterst på scenekanten. 

Til tross for en noe variabel kveld, så glitrer Ariana Grande stundom og beviser at det bor mye talent i henne. 
Med erfaring kommer også motet til å skinne mer, det håper jeg innstendig. 
For stemmen hennes er altfor vill til å skusles bort grunnet manglende autoritet og scenepersonlighet. 

Se musikkvideoen til “Love Me Harder”: 
