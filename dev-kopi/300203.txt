Anmeldelse:Favoritt-melankolikeren er tilbake 

Grant-Lee Phillips innfrir på første album på fire år. 

ALBUM: 
«We're off to see America» synger Grant-Lee Phillips på sitt karrierehøydepunkt som soloartist i 2001, «Mobilize» (sekser i Dagbladet), etter at Grant Lee Buffalo var historie et par år før. 

Melankoliker 
Da hadde han allerede vært «off to see Norway», vi elsker jo melankolikere med mørk og inderlig stemme. 
Både bandet og frontfigur Grant-Lee Phillips var store en liten stund her i landet, og tronet på coveret den gangen det var flere musikkblader i Norge. 

Men så ble det liksom stille. 

Nye fire år er gått siden forrige album, «Walking In The The Greek Corn», som er slentrende, dempet og trubadurpreget. 
I mellomtida har noen av dere sett ham som lokal trubadur i tv-serien «Gilmore Girls». 

Nashville Phillips har flyttet til Nashville fra Los Angeles, og gir kanskje noe av forklaringen i countryinspirerte «San Andreas Fault»: 
«When the big one comes you'll want to be out his way» (altså, det varslede store jordskjelvet). 
Mens den nye hjemstaten hilses med åpningen «Tennessee Rain». 
Phillips er også innom sin indianske arv i «Moccasin Creek», mens faren minnes i «Smoke And Sparks» - fire av albumets mange høydepunkter. 

Variert produksjon Med «The Narrows» er amerikaneren tilbake der han var rundt tusenårsskiftet, med en variert produksjon i americana-landskapet med fine arrangementer, gode halvakustiske låter med substans og den sedvanlige milde og forsonende stemmen. 
Med på laget har multiinstrumentalist Phillips trommis Jerry Roe og bassist Lex Price. 
Det holder lenge med tre. 

Og - han kan fortsatt få være norgesvenn. 
