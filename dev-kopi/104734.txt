Bokanmeldelse:Julian Fellowes: 
«Belgravia» 

Det starter gedigent, som det meste av det Julian Fellowes har skapt. 
Leserne bringes hurtig inn til luksuriøst ball i Brussel i juni 1815, kvelden før slaget ved Waterloo. 

Men det er det ennå ingen som vet - i det menn og kvinner, unge og gamle, stimler sammen i vogner til ballet som hertuginnen av Richmond har invitert til. 

Hennes mann hadde tilbudt sin gode venn hertugen av Wellington, med hovedkvarter i Brussel, å organisere forsvaret av Brussel dersom fienden skulle forsøke å invadere byen. 
Dermed forflyttet den britiske sosieteten seg gjerne til Brüssel for virkelig å svinge seg i kontinentale rammer. 

I Fellowes' historie er en av familiene James og Anne Trenchard. 
James er handelsmann med store ambisjoner om å komme inn i sosieteten og overlykkelig over å ha karret seg inn på gjestelisten til det store ballet. 
Deres vakre datter Sophia, ja, hun er åpenbart forelsket i Edvard, vicomte Bellasis, og han i henne, og de to svinser arm i arm inn i festmylderet. 

Men så kommer en budbringer med gjørme på ridestøvlene, med melding om at Bonaparte har rykket dramatisk fram, og Wellington trer inn i et sideværelse fra ballet og peker på kartene. 
Her vil slaget stå – ved Waterloo - og svært mange av mennene på ballet må dra ut i kampene. 

I andre kapittel hopper leseren fram i tid, til 1840-årenes London, i det fasjonable Belgravia, med sine gigantiske palasser rett ved Buckingham Palace. 
Trenchard er fortsatt en hardarbeidende forretningsmann og streber oppover, og overklassen er like avvisende. 

Og – ikke uventet - det åpenbarer seg en stor hemmelighet! 

Gyldendal slapp disse to kapitlene i bokserien «Belgravia» digitalt på søndag, og det blir spennende å se om forlaget får napp før de neste kapitlene slippes hver uke gjennom sommeren. 

Det er et bredt og morsomt lerret som strekkes, og Fellowes har mange gode historiske tidsbilder og gir leserne en følelse av å lese noe eksklusivt. 

Denne anmeldelsen er basert på seks kapitler, men vi skal ikke røpe den videre utviklingen her. 
Familiene sliter med å håndtere sine hemmeligheter, og det utvikler seg farlige forbindelser mellom menn og kvinner, mellom familier som egentlig tilhører ulike sosiale sjikt. 
Familiene har tjenerskap i større og mindre omfang, og det er lojale og illojale ansatte nedenunder også her. 

Om denne digitale bokutgivelsen vil slå inn i det internasjonale publikum, på linje med den enormt populære TV-serien «Downton Abbey», er vanskelig å vurdere av det som foreligger fra bokserien nå. 

Det fascinerende spillet mellom herskapet ovenpå og tjenerskapet nedenunder, virker ikke like spennende utviklet som i «Downton». 
Teksten framstår knapp, med hurtige og ganske så sømløse overganger mellom scenene. 
I partier er dette manus til filmklipp. 
Sceneskiftene er raske, men de sosiale miljøene mange og spektakulære, her er romantikk og svik - og det er liten tvil om at stoffet kan få bred publikumsappell. 

Ikke alle cliffhangerne utover i kapitlene har samme gnist som det vi ser i de første to, så en digital publisering vil nok kreve at publikum blir engasjert i det store persongalleriet. 
Det er mye spennende her, blant annet bildet av det kontrastfylte London, altså et langt større geografisk miljø er strukket ut, enn i «Downton». 

La oss se hvor det bærer hen. 

Soundcloud: Anne B. Ragde om den fjerde Berlinerpoplene-boken 
