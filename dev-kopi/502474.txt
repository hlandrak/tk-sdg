En varm roman om omsorgssvikt og arvesynd
Lars Ove Seljestad skriver innsiktsfullt om viljen til å ignorere det ubehagelige. 

Slik lyder en sønns beskrivelse av moren i denne romanen: 
«Ho ser liksom ingenting lenger. 
Det er som om ho har slutta å vera til. 
Ho er der, men er heilt tom». 

I «Snøen stryk ut alle spor» følger vi vekselvis disse to, en sønn i tolvårsalderen og en mor uten retning eller tilstedeværelse. 

Hun drikker om nettene og sover på dagtid, han sørger for at han selv og lillebror får dusjet og byttet klær ofte nok, kommer seg på skolen, har mat i huset. 

Gutten sykler i snøføyk nede på kaien. 
Han har ikke jakke på, den har han glemt på skolen. 

Armene hans lyser rødt etter piskingen fra været og han er bekymret for en lapp han har fått, som han må gi til moren. 

Han vil ikke hjem. 
Og han kan heller ikke sykle bort til de tidligere vennene sine heller, dit er han ikke velkommen lenger. 

Moren står og ser ut på været gjennom vinduet. 
Hun er irritert, og tenker på hvor tungt hun har det. 

Det er for mye, alt det hun må slite med. 
To gutter å ta vare på når hun ikke engang kan ta vare på seg selv. 
Hun ser tilbake på livet sitt, på relasjonen med mannen, med skolen, med foreldrene. 

Hvorfor skjønte ingen hva som foregikk i barndomshjemmet hennes? 

Romanen forblir i dette øyeblikket. 
Gutten på sykkelen, moren foran vinduet, begge fortvilet. 

Faren har forlatt dem, og tankene til de to tar oss gjennom fortellinger om hvordan livene deres var før, og hvordan de har endret seg etter han dro. 

På et vis er dette en fortelling om et helt samfunn og dets utdanningssystem gjennom historiene til to mennesker. 

Lars Ove Seljestad skriver varmt og innsiktsfullt om hvordan omsorgssvikt blir reelt, om hvordan det nærmest på snikende vis endrer dynamikken i en familie. 

Og ikke minst om hvor mye som skal til for at det blir oppdaget. 

Tittelen fungerer på denne måten som en overordnet metafor for hvordan man dekker over og lar være å snakke om alt som er ubehagelig. 

Gutten i boken mener han har blitt en mester på dette – han kan lure lærere og foreldre som han møter på butikken ved å si det de ønsker å høre. 

Han har lært seg hvordan han skal forme ansiktet for at det ikke skal vekke mistanke. 

Personen det kanskje er vanskeligst å få grep om i denne romanen, er farsskikkelsen. 

Han har forlatt familien, og etterlatt den i småbiter. 
Det er han som har sagt til sønnen at han må være mann i huset når han en gang forsvinner. 

Men ut over en åpenbart tung tilværelse med en psykisk syk kone, får vi få hint om hvorfor han til slutt bestemte seg for å dra fra dem – i alle fall alle sammen. 

Romanen er kort, i underkant av hundre sider. 
Ved hvert kapittel reintroduseres vi til hvor de to menneskene befinner seg fysisk, syklende på kaien og stirrende ut et vindu, og psykisk, med en ny del av fortellingen hver gang. 

Formen gjør med dette fortellingen og fortellerstilen svært repetativ og nærmest insisterende. 
Dette er en fortellerstil som må svelges, men som i alle fall stort sett fungerer. 
