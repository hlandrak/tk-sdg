«Instant family»:Lett komedie om tungt tema 

Regissøren bak «Daddy’s Home»-filmene har beveget seg fra oppløste familier med mine, dine og våre barn, til hvordan det er å fostre andres barn. 

Og selvfølgelig gjør Sean Anders det med humor og glimt i øyet, og nok en gang med Mark Wahlberg i hovedrollen. 

Pete (Wahlberg) og Ellie (Rose Byrne) er det perfekte paret. 
Krangler aldri og tjener ganske godt på å renovere og selge gamle hus à la «Fixer Upper», som de også er veldig inspirert av. 
Og med samme stå på-vilje når det gjelder å fikse gamle hus, tenker de å «fikse» barn som har hatt en tøff start på livet. 
De får litt mer enn de var forberedt på da de faller for tenåringsjenta Lizzy (Isabel Moner), som kommer som en slags pakkeavtale med to småsøsken på kjøpet. 

Min største innvending til filmen er at det er et ganske komplisert og alvorlig tema som blir kjørt gjennom den typiske Hollywood-komedie-kverna, men på den andre siden har jeg sett mer enn nok oversentimentale filmer om emnet og det er forfriskende å se det gjennom en mer humoristisk linse. 
Noen scener innimellom blir litt for flåsete, men de unge skuespillerne er til å spise opp, og filmen har et fargerikt og morsomt persongalleri som gjør det til en feel-good-film med mange humreverdige øyeblikk. 

Av Cathrine Sordal 
