Restaurantanmeldelsen:Bra kjøretur 

Tuk Tuk byr på en rimelig og god Thailand-reise. 

– Bambusvegger, takvifter, palmer og blinkende lysskilt 
- Tuk Tuk thai restaurant har klart å skape en autentisk thailandsk restaurant i Møllergata, mener spisefølget, som likevel skulle ønske at de kunne ha dempet det skarpe lyset noe. 
Spisestedet er halvfullt denne kvelden, og vi må vente en stund før to kalde Singhaøl står på bordet. 

Kongelige reker 

– Klassiske retter i menyen, hvor de sterke er merket med en chili. 
Det blir spennende å se om de holder det de lover, sier spisefølget forventningsfullt. 
Etter et kvarters venting kommer forrettene på bordet. 
Vi har skeiet ut med tre stykker, og starter med kongerekene. 

– Meget sprø, varme og spenstige reker, sier spisefølget og dypper de innbakte rekene i en søt og skarp chilisaus. 
Det er i overkant mye frityr på, men det hjelper med den syrlige salaten ved siden av som er pyntet med en gulrotblomst. 

Det er en Tom i suppen min 

Ved forrige besøk var kokkene litt forsiktig med krydringen, men denne gangen ryker det godt av rettene. 
Den syrlige og glovarme Tom Yum Khung suppen er passe sterk, og er fylt med spenstige reker, sopp, løk og purre. 
De marinerte kyllingspydene kunne vært saftigere, men byr på en god peanøttsaus. 
Prisene på 69, 89 og 69 kroner for forrettene er bra. 

Puh! 

– Øl, mer øl! 
Spisefølget ser fortvilet etter servitøren mens svetteperlene øker i antall i pannen. 
Gaeng Kiew Wan, grønn karri, byr på en het opplevelse. 
En stor bolle er fylt med sprø bønner, squash, kaffirlime og kyllingbiter. 
Det kunne vært noe mer kylling i retten, men bitene er saftige og det er mye smak i den syrlige sausen. 

Salat med biff 

Den andre hovedretten er ikke like sterk, men biter likevel godt fra seg. 
Biffsalaten, Yam Nuea, er meget frisk og god, men biffskivene kunne ha vært saftigere. 
Her er det tomater, strimler av agurk, løk, gulrot og selleri, samt masse vårløk og koriander på toppen. 
Sausen er smakfull og meget syrlig og vi får i tillegg servert hver vår asjett med sjøstjerneformet ris til. 

– Servicen er hyggelig, men litt sløv i perioder, og lokalet innbyr ikke til at man sitter her veldig lenge, sier spisefølget, som har lyst på en søt avslutning. 
Den kommer i form av frityrstekt banan med to kuler vaniljeis, krem, kjeks og sjokoladesaus. 
Det beste er den lune, friterte bananen. 

– Hyggelig, klassisk mat til fine priser. 
Forhåpentligvis blir det en ny kjøretur med Tuk Tuk om noen år. 

Tuk Tuk Thai restaurant 

Adresse: 
Møllergata 8. Tlf. 
22234400. tuktukthaioslo.com 

Hva vi spiste: 
Kongereker, Tom Yum Khung og kyllingspyd til forrett, grønn karri og biffsalat til hovedrett. 
Fritert banan til dessert. 

Hva det koster: 
Forrettter 69–89 kr. Wok 159–179 kr. Karriretter 179 kr. Supper 169 kr. Nudelretter og salater 179 kr. 

Hvem passer det for: 
Par og mindre grupper. 
Fint sted for en kjapp matbit før kino, teater eller konsert. 

Vegetarretter: 
Mange varianter. 
T 

Rullestolvennlig: 
Ingen handikapptolaett. 

Lydnivå: 
Behagelig thailandsk bakgrunnsmusikk. 

Bra piff i rettene 

Sentral beliggenhet 

Miljø: 3 

Meny: 4 

Mat: 
4 

Service: 4 

Pris: 4 

19 av totalt 30 poeng 

Andre gode spisesteder i nærheten: 
