Sykler billig restaurantmat kjapt hjem til deg
Kjapt, billig og mye å velge mellom. 
Foodora har inntatt Bergen. 
Jeg har testet hva de har å tilby. 

Kort fortalt er Foodora et selskap som sykler restaurantmat hjem til deg. 
Matleveringstjenesten tok sine første sykkel-tråkk i München i 2014, og høsten 2015 utvidet de til Oslo. 
Ett år senere har de spunnet seg vestover og etablert seg i Bergen. 
For deg som er glad i restaurantmat er dette gode nyheter. 
Men kun hvis du bor i rimelig sykkelavstand til sentrum. 

Du kan selv sjekke om Foodora leverer til adressen din via nettsidene. 
Grovt sett kan man si at de leverer mellom Danmarks plass og Ladegården. 
Greit nok, det er tross alt noen som skal sykle maten hjem til deg. 
Og skal man kunne garantere en leveringstid på 30 minutter, må man avgrense området. 
Følger selskapet samme utvikling her i Bergen som de har gjort i Oslo, vil grensene utvides i takt med etterspørselen. 

Å teste en hjemmeleveringstjeneste er veldig annerledes enn å teste en restaurant, blant annet fordi Foodora selv ikke lager maten de leverer. 
Men, det er fremdeles mat man er ute etter når man bestiller fra Foodora. 
Derfor må både utseende og kvalitet på maten tas med i vurderingen, men sammen med brukervennlighet og leveringstid. 
Denne testen er basert på fire ulike bestillinger, fra fire ulike restauranter. 
Maten som ble bestilt er en treretters italiensk meny, en hamburger, fish and chips og sushi. 

Det er enkelt å bestille fra Foodora. 
Du bestiller på internett eller via selskapets app, hvor maten er inndelt etter hvilken restaurant som lager maten. 
Maten betales med det samme og gjør det altfor enkelt å bestille igjen. 
Pr i dag er det kun mulig å få mat fra én restaurant i hver bestilling. 
Klarer du ikke å bli enig med partneren om asiatisk eller hamburger, må du dermed legge inn to bestillinger. 
Det er litt irriterende, men med en leveringsavgift på mellom 49 kr og 59 kr er det ikke mye å krangle om. 

Når bestillingen er lagt inn dukker det opp et kart på nettsiden. 
Her er du, og her er posen din. 
Så er det bare å vente i spenning mens sykkelen og posen finner veien over kartet. 
Du kan hele tiden vende tilbake til kartet for å sjekke hvordan det ligger an. 

I Bergen gir Foodora deg mulighet til å bestille mat fra 26 ulike restauranter, og utvalget er variert. 
Her kan du bestille alt fra franske pannekaker til thailandsk mat, burritos og spanske tapas retter. 
Ifølge nettsidene kan du bestille både lunsj og middag gjennom Foodora, men realiteten er en annen. 
For på ukedagene kan du kun forhåndsbestille mat før kl. 15. 
Det synes jeg er rart. 

Flere av restaurantene på listen til Foodora åpner nemlig før kl. 15. 
Fish Me har for eksempel åpent fra kl. 11. Mandalay fra kl. 13. 
Så hvorfor tilbyr ikke Foodora lunsj? 
En av forklaringene kan man kanskje finne i selskapets oppbygging. 
Mange av syklistene er deltidsarbeidere som studerer eller arbeider ved siden av. 
Da er det rimelig å anta at det er på ettermiddagen det er flest syklister tilgjengelig. 

Av de fire bestillingene jeg la inn, var det kun én av dem som kom senere enn den garanterte ventetiden på 30 minutter. 
Estimert tid for leveringen er det første som dukker opp på nettsiden etter at maten er bestilt. 
Denne gangen var bestillingen på en treretters meny fra Trattoria Italiana, med vitello tonnato, saltimbocca og tiramisu. 
Estimert ventetid: 
34 minutter. 

Etter ni minutter ringer det i telefonen. 
Det er fra restauranten. 
De synes ikke potetvalget passet med maten de hadde tenkt å lage, og ville sjekke at bestillingen hadde kommet riktig frem. 
Det var det bra at de gjorde. 
For restauranten er på vei til å lage en annen meny enn den som ligger online. 
Misforståelsen blir raskt rettet opp i, og selv med en liten hump på sykkelstien klokker det inn en ny beskjed minutter før målstreken. 

Syklisten vår sykler ikke bare i uvær, han sykler som et også. 
Nå ringer det på dørklokken. 
En gutt i rosa antrekk rekker meg en papirpose. 
Jeg står med en treretters meny i hånden 35 minutter etter jeg har lagt inn bestillingen, og er mektig imponert. 
Ikke bare har noen faktisk syklet maten hele veien hit for at jeg skal bli mett, men han er ikke andpusten en gang. 
Det, og at leveringen faktisk er så billig, gir meg lyst til å tipse. 

Det er ikke til å komme unna at varm mat som pakkes vil påvirkes av det. 
Pommes frites for eksempel, bør ikke oppbevares i plastemballasje. 
Da blir den fuktig og myk. 
Papirposene fra Inside gir et langt bedre resultat enn plastboksene fra Lokalt & lekkert. 
Rettene som kommer aller best ut er de som er pakket kaldt. 
Vitello tonnatoen er tilsynelatende uberørt av reisingen, og kan lett legges over på et fat. 
Den ser like elegant ut som den ville ha gjort på restauranten. 
Mesteparten av maten virker tilsynelatende uberørt av å ha blitt syklet i en feiende fart gjennom byen. 

Foodora har flere fortrinn sammenlignet med andre konkurrenter. 
Utvalget er stort, og de er utrolig raske, med levering på en god halv time. 
Sammenlignet med leveringsgebyr direkte fra andre restauranter er tjenesten billig. 
