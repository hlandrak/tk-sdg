En av årets aller beste PC-er
Noe av det ypperste du finner på bærbarfronten i 2018. 

Det har gått åtte måneder siden vi stiftet bekjentskap med Matebook X, den første bærbare PC-en fra den kinesiske elektrogiganten Huawei. 
Og for et møte det ble; ingen andre maskiner imponerte oss mer i 2017. 
Les testen. 

Og at Huawei mente alvor med PC-satsingen, er det ingen tvil om. 
I løpet av sommeren vil de være representert på det norske markedet med flere modeller i forskjellige prisklasser, men vil ikke bli å se i billig-hyllene, i hvert fall ikke med det første. 
Rimeligste vi har sett så langt, har fått navnet Matebook D og vil koste fra rundt 8.500 kroner. 

Flaggskipet 
- Matebook X 
Pro 

Flaggskipet i Matebook-serien har fått navnet X 
Pro. 
Dette er en typisk premium-modell med 13,9 tommer skjerm. 

Modellen er ventet i butikkene mot slutten av juli, og vil komme i tre forskjellige konfigurasjoner; to basert på åttende generasjon Intel Core i5-prossor, mens topputgaven vil være basert på Core i7, med blant annet dedikert grafikkort, samt dobbelt så mye minne og lagringsplass. 
Det er denne utgaven vi har testet de siste dagene. 

Ikke noe brun papp her i gården 

Både emballasje og PC-ens eksteriør, minner sterkt om Apples Macbook, men uansett om Huawei har latt seg inspirere eller ikke, er byggekvaliteten eksemplarisk. 
Det stive, sølvgrå metallchassiset er slankt, under halvannen centimeter på det tykkeste, og vektnåla stopper på 1,32 kilo. 
Det oser av premium i alle detaljene og overgangene. 
Det er linjelekkert så det holder, her er ingen skarpe kanter og skjemmende skjøter som noen ganger er kompromisser i lavere prisklasser. 

Og som på Mac-en kan du åpne lokket og sette skjermen i ønsket vinkel, bare ved å bruke én finger. 
Motstanden i leddet er akkurat så stram at tastaturdelen står stille. 
Lekkert! 

Klassisk USB tilbake 

På sidene sitter det en hodetelefonutgang og to USB-C-porter, den ene med støtte for Thunderbolt 3. 
På motsatt side sitter en vanlig USB A-port (USB 3.0). 
Det er etter vår mening et fornuftig valg. 
Utstyr som lades og kommuniserer via standard USB-port er i overveldende flertall, og vil være det i overskuelig framtid. 

I tillegg følger det med en enkel portreplikator som gir deg HDMI, VGA, USB-C og USB-A. 
Trenger du å koble PC-en til et kablet nettverk, må du selv skaffe en overgang. 

Glimrende skrivekomfort 

Tastaturet har store og logiske taster, reagerer momentant og lager svært lite lyd under bruk. 
På hver side av tastaturet sitter det høyttalere, på undersiden sitter åpninger som fungerer som bassreflekser. 
Det gir en fyldigere lyd enn vi er vant til på så tynne og lette PC-er, etter vår mening er den helt OK til både bakgrunnsmusikk til arbeidet og til enmannskinoen. 

Pekeplaten er stor, med integrerte felter for venstre- og høyreklikking. 
Her er det naturligvis også støtte for å bruke flere fingre, for eksempel til å forstørre bilder og tekst, skrolle gjennom dokumenter og lignende. 
Den fungerer også eksemplarisk. 

Over tastaturet sitter en av/på-knapp med innebygd fingeravtrykkleser i ringen - omtrent som på en mobiltelefon. 
Det er logisk og gjenkjennbart. 
Denne er kompatibel med Windows Hello, som gjør det mulig å logge på Windows med fingertuppen - og formodentlig også logge inn på nettjenester og betale i nettbutikkene på et tidspunkt. 

Kompakt 13,9-tommer 

Hvis du leste testen av Matebook X, fikk du sikkert med deg at den var svært kompakt i forhold til skjermstørrelsen. 
Den var på 13 tommer, og likevel kunne maskinen skjules under et A4-ark. 

På Matebook X 
Pro stikker litt av maskinen ut under papiret, men ikke mye, selv om skjermstørrelsen har økt til 13,9 tommer. 
Det lille fotavtrykket skyldes blant annet de smale skjermkantene på rundt 5 millimeter på sidene og 4 millimeter i toppen. 

Skjerm i særklasse 

Skjermen er berøringsfølsom og svært høyoppløst - hele 3.000 x 2.000 piksler. 
Det betyr samtidig at den har et 3:2 bredde:høydeformat, slik blant annet Microsoft Surface Book har. 
I praksis gir det mer plass i høyden enn på en vanlig 16:9-skjerm, og har du først prøvd det er det stor sannsynlighet for at du ikke vil savne sistnevnte. 

Skjermen byr på svært god betraktningsvinkel og nøyaktig fargegjengivelse (dekker 100 prosent av sRGB fargespekteret). 
Noe gjenskinn må du leve med, men god lysstyrke og et effektivt antirefleksbelegg gjør det mindre problematisk enn på mange andre modeller. 

Panelet er av typen LTPS, som både er raskere, tillater høyere oppløsning og utvikler mindre varme enn mange tradisjonelle LCD-paneler. 
Etter vår mening er den opplevde kvaliteten minst like god som på et godt IPS-panel. 

Konstruksjonsmessig krever slike paneler mindre plass rundt selve skjermen, og der har vi noe av forklaringen på den smale rammen. 
En annen detalj knyttet til rammen, er at webkameraet er fjernet. 

Det er i stedet plassert under en tast på tastaturet, mellom F6 og F7. 
Et trykk på tasten, så spretter kameraet opp. 
En slik løsning har vi aldri sett før. 

Ulempen er at vinkelen ikke er optimal for videosamtaler, og fører gjerne til avkuttet hode og et inntrykk av at du er vesentlig tjukkere enn du i virkeligheten er. 
Det er også noen fordeler, den første er at det er null fare for at hackere kan overvåke deg så lenge kameraet er nedlåst i tastaturet, og under bruk vil utsnittet alltid være det samme, uansett vinkling av skjermen. 

Toppspesifisert med høy ytelse 

Vårt testeksemplar er den toppspesifiserte utgaven, med dedikert grafikkort (Nvidia Geforce MX150), 16 GB RAM og 512 GB SSD. 
Kombinert med en firekjernet Intel Core i7-8550u-prosessor, kan du se fram til en ytelse som ligger høyt over det aller meste i ultrabook-segmentet. 

I våre tester i Passmark PerformanceTest, scorer prosessoren 8990 poeng. 
Det er litt lavere (10-15%) enn Dell XPS 13 og Microsoft Surface Book 2, som begge har den samme prosessoren. 
Det kan være flere årsaker til dette, vi heller mest mot at Huawei skrur ned hastigheten noe under de tyngste oppgavene, for å unngå for stor varmeutvikling og dermed økt viftestøy. 
Våre tester viser at denne prosessoren har en tendens til å bli temmelig varm. 

Matebook X 
Pro er stort sett svært stillegående, og reduksjonen i hastighet er ikke større enn at du neppe vil merke noe til den, i hvert fall ikke under normal bruk. 

Til gjengjeld har Matebook X 
Pro dedikert grafikkort, som jobber inntil dobbelt så raskt som den integrerte grafikken som sitter i Dell-maskinen. 
Den er dermed rask nok til det vi på nynorsk kaller casual gaming, i hvert fall hvis du går noe ned på oppløsning og detaljrikdom på de mest krevende titlene. 

PC-en er forøvrig utstyrt med en svært rask SSD med lesehastighet på hele 2,9 GB pr sekund på det raskeste. 
Skrivehastigheten er også inntil respektable 1,1 GB pr sekund. 
Legg til at Matebook X er utstyrt med det svært raske og stabile trådløse nettverkskortet Intel AC8275, så forstår du at totalpakken er en meget potent og kraftig PC i kompakt innpakning. 

God batteritid 

Batteriet holdt til strømming av video i 10 timer og 15 minutter før maskinen skrudde seg av. 
Huawei antyder rundt 12 timer med variert bruk, noe som absolutt kan være hold i - men vi har hatt flere PC-er på testbenken i 2018 som har overgått dette, inkludert den omtalte Dell XPS 13 som holdt ut i hele tre timer mer! 

Lading av batteriet går temmelig kjapt. 
Etter én time i stikkontakten var kapasiteten oppe i 66 prosent, 12 prosentpoeng mer enn batteriet på Dell-en. 

Helt ren Windows 

Det er også gledelig at PC-en har en såkalt Signature-utgave av Windows 10. 
I praksis betyr det at det ikke er installert tredjepartsprogrammer, demoprogrammer og rusk og rask, slik man ofte finner i PC-verdenen. 

Rettelse: 
Huawei har informert oss om at maskinen leveres med Pro-utgaven av Windows 10, ikke standardutgaven, som vi først skrev. 

Det eneste som ikke er signert Microsoft her, er PC Manager, et lite Huawei-kontrollpanel som overvåker helsetilstanden til maskinen. 
Det har til og med sin egen hurtigtast på tastaturet. 

Konklusjon 

Huawei har fulgt opp det fine arbeidet de gjorde med Matebook X, og Pro-utgaven lever absolutt opp til navnet sitt. 
Dette er en maskin som oser kvalitet fra innerst til ytterst - og som leverer godt på alle testkriteriene. 

Vi elsker skjermen og bredde-høydeforholdet på 3:2, og lever godt med at ytelsen er bittelitt lavere enn på de raskeste - så lenge gevinsten er mye mindre vifteaktivitet. 

Vinkelen på webkameraet er ikke optimal, så er videokonferanser viktig for deg, bør du kanskje vurdere en annen maskin. 
Men er du ute etter et arbeidsjern i liten, robust og lekker innpakning, er dette en av de klart beste valgene akkurat nå. 
Det kan derfor ikke bli annet enn nok en sekser og anbefalt-stempel til Huawei - fortsatt en liten aktør i dette markedet, men kanskje den mest foroverlente PC-produsenten akkurat nå. 
Les uansett plussene og minusene i boksen under. 

Og synes du prisen på nesten 19.000 kroner er høy, er det greit å vite at i5-utgaven starter på 14.000 kroner. 
Da må du nøye deg med litt lavere ytelse, 8 GB RAM og 256 GB SSD - fortsatt innenfor det de aller fleste av oss vil oppleve som mer enn godt nok. 

Få også med deg testene av Dell XPS 13, Lenovo Yoga 920 og HP Spectre 13 før du bestemmer deg. 
