Synger om da livet raknet
Trøblete kjærlighetsliv i landet der nede. 

Martin Frawley: 
«Undone at 31» (Merge/Playground) 

Er Australia tilbake som eksportør av førsteklasses indiepop? 
Med denne ukas plate fra Julia Jacklin er det lett å svare ja. 
Martin Frawley styrker påstanden, selv om helheten halter. 

I likhet med Jacklins sanger hander det om kjærlighetens kollaps hos Frawley. 
Mannen fra Melbourne har gitt albumet navn etter hvor gammel han var da det skar seg. 

12 år gammel ble han fortalt at han kunne få alt hvis han bare jobbet hardt. 
22 år gammel så det ikke så bra ut, men så stjal han kjæresten til bestevennen og verden så lys ut. 
31 år gammel gikk alt i oppløsning. 
Slik skildrer han det i hvert fall i den herlige snakkesangen «You want me». 

Han fortsetter med den dylanske countryrockeren «End of the bar» om stedet der du nå kan finne ham. 
Ellers vakre «Just like the rest» drypper av bitterhet: 
Hun elsket sangene mine, ikke meg. 

Jenta han synger om, er Jules McFarlane. 
De spilte sammen i det lovende bandet Twerps, som nå også er historie. 

Beste spor: 
«You want me», «End of the bar», «Just like the rest». 
