Gull verdt
Hardtslående fra hiphopduoen i solsteiken på Oslos østkant. 

Humoren er på plass når DJen til Killer Mike og El-P spiller Queens "We Are The Champions" når duoen, som har hatt stor suksess etter å ha slått hodene sammen for å etablere den elektrobefengte hiphopmaskinen Run The Jewels, kommer ut på Vindfruen-scenen på høylys dag. 

Karene sår ingen tvil om at de er i godt humør. 
Med kantete beats og ultradyp bass, står Killer Mikes bassrøst i fin kontrast til El-Ps lysere vokal. 
Back to back-rappingen fungerer like godt som melk på cornflakes - jeg er fristet til å si at kjemien mellom de to er bedre live enn på plate. 

Settet varer i tre kvarter, og låtene er plukket fra de to selvtitulerte utgivelsene. 
Bassduringen kjennes i mellomgulvet, de forvridde elementene i materialet setter trommehinnene på prøve. 
Det er ... nice. 

"Oh My Darling", "Lie Cheat Steal", "Banana Clipper" og en håndfull andre er på menyen. 
Det har blitt nevnt ved flere anledninger før - det som også er rått med duoen er at de behersker øvelsen å kunne lage granitthard musikk å danse og råne til, samtidig som en politisk brodd kjennetegner Run The Jewels. 
Bevisstgjøring av grove overtramp overfor den afroamerikanske befolkningen er også viktig for duoen, som har en samlet alder på 80 år. 

De to knytter bånd til publikum ganske fort, og tar seg tid og råd til å kødde litt med de oppmøtte - ikke stå her med selfiestick og et glass Chardonnay når vi skal lage fest, liksom. 
Og dermed sitter latteren løst. 

Run The Jewels bruker sin tilmålte tid godt nok, men selvfølgelig skulle man ønske at konserten skulle ha blitt satt til senere på kvelden. 
Uansett så har duoen skaffet seg en del nyervervede fans etter dagens hardtslående konsert på Oslos østkant. 
