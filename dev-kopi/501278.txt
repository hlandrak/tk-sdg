Trekkspillfortellinger
Linda Gytri trio skaper vakre og nære melodier 

Trekkspiller Linda Gytri fra Oldedalen har med seg den finske pianisten Timo Alakotila og bassisten Anders Bitustøyl i trioen sin. 
Platen «Audire» er spilt inn i Lærdal og produsert av Gytris folkemusikkollega Irene Tillung fra Voss. 
«Audire» er Gytris andre plate og består av hennes egne melodier. 

Linda Gytri trio blir gjerne plassert i folkemusikksjangeren, og hun har da også solid fotfeste her. 
Men samtidig er musikken hennes åpen og fri, her er preg av mye annet i de vakre melodiene som Gytri skaper. 
Albumtittelen «Audire» er latin for å lytte, og det er også en fin beskrivelse for samspillet i trioen. 
De tre instrumentalistene bygger opp hverandre. 
Gytri er i førersetet, naturlig nok, pianist Alakotila gir dybde og farge til de musikalske fortellingene, mens Bitustøyl krydrer det hele med fine soli på flere av låtene. 

Albumet åpner med den muntre «Svarvesol» før Gabriel Fliflet får sin egen «trekkspilljoik» i «Gabriel i glaskarmen». 
Melodier som bruremarjsen «Vetle» og «Apal» er lyriske stemninger som blir høydepunkt sammen med bånsullen «Birk» og «Ra», inspirert av hvordan folket i Gytris hjembygd venter på at solen skal vende tilbake når våren kommer. 
Det er en organisk nærhet over hele platen som er god å lytte til. 

Gytri har også skrevet små tekster til hver og en av komposisjonene. 
Selve tekstheftet er forresten vel verdt å studere. 
Gytri har engasjert fotograf Oddleiv Apneseth. 
Til bildene har de fått låne grammofontuter fra Ernst Rykkje sitt grammofonmuseum i Hardanger. 
Det er blitt vakre, smått surrealistiske bilder. 
Sammen med musikken og tekstene skaper de en både munter og tenksom helhet. 
