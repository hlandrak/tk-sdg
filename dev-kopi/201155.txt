TEST:Siri på norsk (iOS 9) 

Med iOS 9 kan du endelig bruke den digitale assistenten Siri også på norsk. 
Men hvor mye hjelp er det egentlig å få? 
Vi har testet. 

Med siste oppdateringen av operativsystemet i iPhone og iPad, iOS 9, kom endelig den digitale assistenten Siri i norsk språkdrakt. 
Det betyr at du kan stille muntlige spørsmål på norsk, og så vil Siri prøve å besvare dem så godt hun kan - basert på de hjelpemidlene hun har tilgjengelig. 

Hvor godt hun hjelper deg varierer veldig, fra fullstendig håpløst til meget bra. 

Nå skynder vi oss å legge til at norske Siri nettopp er lansert, og at tjenesten sannsynligvis kommer til å bli mer treffsikker i tiden som kommer. 
Men tjenesten er uansett lansert, og må derfor finne seg i å bli satt under lupen. 

Dette er vi godt fornøyd med 

Siri er ganske flink til å ta kommandoer, av typen «Ring til NN» «skriv epost», «send SMS», «opprett avtale» og lignende. 
Dette er ypperlig når du for eksempel kjører bil og må holde øynene på veien. 

Talegjenkjenningen er også temmelig habil, så vi hadde ingen problemer med å sende følgende epost til kollega Pål Joakim: 

På samme måte kunne vi enkelt sende en SMS: 

Og opprette en avtale: 

Å spørre om vær og klokkeslett går også veldig greit: 

Å finne nærmeste hotell og dagligvarebutikk er også stort sett kurant: 

Når du trykker på ett av søkeresultatene, får du opp kart og veibeskrivelse. 
De røde prikkene markerer de forskjellige dagligvarebutikkene: 

Å søke opp kjente personer for å få en beskrivelse, fungerer også: 

Dette er vi mindre fornøyd med 

Å finne nærmeste kinarestaurant viste seg å bli en vrien oppgave. 
Her er det tydelig at Siri mener at kinarestauranter bør ligge i Kina: 

Bussholdeplasser er også noe Siri er usikker på: 

Fotballkamper har Siri absolutt ikke peiling på. 
En vanlig respons er å vise søkeresultater fra Bing: 

Det samme skjedde da vi søkte etter telefonnummeret til Aller Media: 

Rutetabeller for NSB hadde vært veldig fint å få på plass. 
Her ser du hvordan det gikk da vi spurte om neste tog: 

Deretter åpnet kart-appen, uten at den gjorde oss noe klokere... 

Foreløpig konklusjon 

Siri på norsk er foreløpig langt mindre treffsikker enn sin amerikanske navnesøster. 
Aller best er hun på kommandoer, finne ting i nærheten og gjøre Wikipedia-oppslag. 

En digital assistent som tuller for mye, kommer ikke til å bli brukt, tror vi. 
Det blir litt som å få et nettbrett med berøringsskjerm som bare reagerer på halvparten av berøringene; slikt blir fort slitsomt, og dermed havner det nesten alltid i en skuff. 
Og der blir det værende. 

Vi har likevel et godt håp om at Apple kommer til å finpusse og finjustere norske Siri i tiden som kommer. 
Inntil dette skjer, forblir funksjonen mer morsom enn nyttig. 
