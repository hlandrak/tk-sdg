Verden sett fra Melkeplassen
Ida Lødemel Tvedts engasjerte tekster er stundom heseblesende og irriterende, men det blir aldri kjedelig. 

Da essayets far Michel de Montaigne ga ut sine første «Forsøk» (Les Essais) i 1580, utstyrte han boken med et forord der han tar farvel med leseren: 

«Altså, lesere, er det jeg selv som er emnet for min bok. 
Du har ingen grunn til å kaste bort din tid på et så intetsigende og meningsløst emne. 
Altså farvel!» 

Siden sjangerens begynnelse har essayet vært medium for to synkrone vendinger, den ene innover mot essayisten selv, hennes subjektive erfaring og særegne tenkemåte. 
Den andre vender seg utover, orientert mot tradisjonen, samtiden og all verdens emner og ting. 

I «Marianegropen» er det Ida Lødemel Tvedt som er emnet for undersøkelse. 

Det er hennes tanker og bevissthet vi møter, men også hennes levde liv og erfaringer, i tekster som kretser rundt alt fra barndom på Melkeplassen, New Yorks hipsterkultur, amerikansk rasediskurs, orakelet i Delfi, Adam og Evas kulturhistorie og bestemor. 

Tvedt er oppvokst på Laksevåg. 
Men flere år i New York, med undervisning i essayistikk på New School og Columbia University, kombinert med skriving for Klassekampen og tidsskriftet Vagant, har gitt henne en dobbel kulturell forankring. 

Dette preger Tvedts stil. 
Selv om hun etter eget utsagn bare kan skrive ordentlig godt på sitt eget morsmål, plasserer hun seg tydelig i en amerikansk essaytradisjon, særlig knyttet til det utpreget kreative, selvbiografiske essayet. 

«Marianegropen» presenteres som et langt essay i 43 akter. 
Denne benevnelsen er imidlertid lite treffende. 

Det som møter oss er i større grad en samling forskjellige tekster – ikke bare essays, men også intervjuer og kortere fragmenter – som i ulik grad har sammenheng med hverandre. 

Selv om Tvedts tekster driver av gårde i et forrykende tempo, i et språk preget av stort språklig overskudd, lider noen av tekstene av at de blir vel opptatt av sine egne, kreative språklige spring. 

Det er ofte langt mellom poengene og refleksjonene, særlig i de utpregede selvbiografiske tekstene, men kort mellom liksomdristige, litt barnslige språklige bilder og liknelser. 

Bokens første avsnitt kan tjene til eksempel. 
Der sammenliknes det å ha vært barn med det å ha vært full på en fest, hvor de andre var edru. 

Ideen om at de voksne, men ikke en selv, husker hvordan en var som barn, leder Tvedt over i sin første betraktning. 

Den lyder sånn: 
«Kanskje er det derfor vi resten av livet hjemsøkes av en slags eksistensiell fylleangst». 
Det er lavt, lett og ledig, men særlig treffsikkert er det ikke. 

Et annet eksempel er Tvedts tendens til å smøre så tjukt på med adjektiver, at tekstene tidvis fremstår som parodiske. 

Slik som når hun på en kafé observerer: 
«To jenter sleper fuskepelsene sine over gulvet som kastrerte katter, mens de blotter blekede tanngarder i impotente fjes. 
Et kor av svidde stemmer prater med avlange vokaler og knudrete gurglekonsonanter, høyt og skamløst, om hvem de er og hva de vil ha». 

Tvedt er best når tekstene roes ned, og refleksjon og diskusjon får større plass. 

Som når hun serverer skarpe kårdestikk i amerikanske bestselgere, og når hun analyserer Trumps tidligere sjefstrateg Steve Bannon i lys av filmen «Titus», som han selv var medprodusent for. 
Eller når hun skriver engasjert om metoo-debattens utfordringer. 

Takket være hennes doble tilhørighet, synes Tvedt å ha en særegen god evne til å betrakte det norske og det amerikanske samfunnet utenfra. 

Essayet om amerikansk rasediskurs er spesielt godt strukturert. 
Tekstens prolog er lagt til FN-dagen på Damsgård barneskole, hvor unge gule- og brunmalte ansikter synger «Noen barn er brune som et nystekte brø´, Noen barn er gule og noen barn er rø’». 

Kontrasten blir slående når vi like etter bringes videre til den amerikanske rasismedebatten og forfatteren Ta-Nehisi Coates tenkning og litteratur. 

Når Tvedt ransaker «sine egne erfaringer og tilbøyeligheter» er det et forskjelligartet tekstunivers som skrives frem. 

Å kaste seg inn i det byr på noen prøvelser, men du vil garantert ikke kjede deg. 
