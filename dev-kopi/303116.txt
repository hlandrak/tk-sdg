Bon Jovis nye album byr på tre av årets mest frastøtende låter
Bånn Jovi 

ALBUM: 
Huff, jeg unner ingen å være Middelaldrende Mann i Rockeband. 

Det er en posisjon som kun blir mer patetisk jo mer den kommersielle rocken stamper i sin egen fordums storhet, der den kverner ut CD etter CD i håp om å vekke nostalgi hos lytteren. 

«This House Is Not for Sale» – den trettende fullengderen til New Jerseys store sønner, deres første uten gitarist og grunnlegger Richie Sambora – er en sånn type skive. 

På sitt dårligste («Born Again Tomorrow», «Knockout» og «Roller Coaster»; tre av årets mest frastøtende låter) forsøker hårmetallbandet å etterape moderne popmusikk – hoiende og overkomprimert, men blottet for moroa. 

Samtidig trygler balladen «Labour of Love» om et søksmål fra Chris Isaak. 

Mer likandes er Bon Jovi når de ikke prøver så hardt. 
«Scars on This Guitar» er kanskje generisk country, men byr på unntaksvis mye ømhet. 

Enn så lenge står sjappa og råtner, salgsverdien i fritt fall. 
