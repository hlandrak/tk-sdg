Skru opp volumet og la lyden skylle over deg
En støyende gitar og drivende komp er det som skal til. 

Spielbergs: 
"This is not the end" (By The Time It Gets Dark/Border) 

Vi begynner å bli bortskjemte med at norsk musikk hylles utenlands, men det må likevel være hyggelig lesning for de tre medlemmene i Spielbergs når anmeldere i NME, Kerrang, Guardian og på en haug nettsteder lovpriser sangene som kom i forkant av debutalbumet. 

Spielbergs er en klassisk krafttrio bestående av vokalist og gitarist Mads Baklien, bassist Stian Brennskag og trommis Christian Løvhaug. 
De åpner med forvrengning og skurrende lyd i "Five on it", med Dinosaur 
Jr spøkende i bakgrunnen. 
Slik skal det gjøres, så skru opp volumet og la låten skylle over deg. 
Deilig. 

Fjorårets "We are all going to die" holder dampen oppe, og "Distant star" funker på store scener. 
Platens midtparti er svakere, men "McDonald’s (Please don't fuck up my order)" aspirerer til årets tittel. 

De slipper seg løs på "4AM" og er best når de pøser på, men avslutningen "Forevermore" viser at de takler variasjon. 

Beste spor: 
"Five on it", "We are all going to die", "4AM", "Forevermore". 
