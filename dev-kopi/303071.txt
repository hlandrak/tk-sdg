Anmeldelse:Jamie XX har laget årets beste album 

I hvert fall hittil! 

ALBUM: 
Den er bare så fantastisk vakker, Jamie XXs solodebut «In Colour». 

Ta singelen «Loud Places», for eksempel, der den 26 år gamle briten har fått vokalistbesøk av sin tidligere kollega i The XX, Romy. 

En i utgangspunktet sakral, nesten gospelaktig kjærlighetssorglåt, som sakte, men sikkert transformeres til en jublende klubbhyllest - blant annet ved å sample jazzlegenden Idris Muhammads «Could Heaven Be Like This». 

Den får gåsehuden til å sitre som skimmeret fra en diskokule. 

Helt på den andre siden av spekteret finner vi «I Know There's Gonna Be (Good Times)» med dancehallvokal fra Popcaan og gla'rap fra Young Thug, nesten teit i sitt åpenbare partyfrieri, men herrejemini så sabla god stemning den skaper! 

Og mellom dem får vi kompliserte, nyanserte, sample-rike, elektroniske, og fullstendig unike spor det så å si er umulig å slutte å lytte til. 

«In Colour» er både velkjent og nyskapende på en gang. 
Jamie har bygget solodebuten sin på alt det han har gjort tidligere, den tilynelatende minimalismen og bassen fra The XX, steelpan-bruken og house-inspirasjonen fra Gil Scott Heron-samarbeidet «We're New Here», klubbvibbene fra alle dj-settene og remiksene han har gjort. 

Resultatet er rett og slett strålende. 
