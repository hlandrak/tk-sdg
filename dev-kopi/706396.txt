En av høstens beste norske utgivelser
Bandet lever opp til undergrunnshypen med deilig skittenpop. 

Das Body: 
"Das Body EP" (Luminelle) 

Så deilig! 
Så gøy! 
Det er følelsen jeg sitter igjen med etter å ha lyttet meg gjennom den fire spor lange ep-en til Oslo-bandet Das Body, som består av Ellie Linden, Kim Granholt, Patrik Alm og Didrik Karsrud. 

Sammen har de snekret en av høstens beste norske utgivelser. 
Den låter som sødmefylte cocktails og skitne joggesko. 

Das Body minner meg om to av mine favoritter de siste årene, Lower Dens og Future Island. 
Begge er band som plukker med seg det beste 80-tallet har å by på, uten å gå i pastisj-fella. 

Åpneren «Graceland» er jagende og mørk med svevende gitarer, fylt av lengsel og forventning, som bygger seg opp til et forløsende instrumentalparti. 

Den nydelige, bittersøte «Know my name» har en minimalistisk oppbygging, mens den funky singelen «Boys» umiddelbart etablerer seg som en skamløs og dansbar pophit. 

«The trap» viser hvordan Ellie Linden, med en vokal som kan minne om både Gwen Stefani og Robyn, effektivt fronter bandet med en ikke-påtatt weirdness. 

Beste spor: 
«Graceland», «Know my name». 
