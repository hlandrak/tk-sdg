Debutalbum fra Louam:En god øvelse i stil 

Louams debut er en sjangerøvelse, men også et ektefølt album. 

Lwam Feshatzion, alias Louam, har plassert seg på kartet med sterke singelslipp de siste par årene. 
Når hun nå albumdebuterer er det med et slags kjærlighetsbrev til retro-R&B, noe man ikke hører for mye av i norsk musikkliv. 

Den Oslo-baserte låtskriveren brenner åpenbart for sjangeren, og hun behersker den svært godt. 

Hun får til det estetiske 

Dette er altså nostalgisk musikk med klare referanser til nittitallets R&B og soul. 
Tenk Sade og Destiny's Child. 
En av låtene heter sogar «Mary J. Blige». 
Louam bærer inspirasjonskildene som et hederstegn. 
Produksjonen lever absolutt opp til forbildene, satt inn i en moderne kontekst. 
Kort fortalt lyder platen svært bra, som smør fra begynnelse til slutt. 

Introen «Faded» setter stemningen og får lytteren raskt med på laget. 
Som et barn av nittitallet kjenner jeg at musikken vekker noe i meg. 
Som å flyte på en sky av myke synthtoner. 
Louam har fått til det estetiske. 

I tillegg leverer hun her hovedsakelig nytt materiale i stedet for å basere albumet på de nevnte singlene. 
En strategi jeg setter pris på. 
Det er ikke alltid like gøy å få servert et album hvor man har hørt minst halvparten av låtene fra før. 

Albumet er et rent kjærlighetskonsept 

Den viktigste ingrediensen er selvfølgelig hovedpersonens stemme, og Louam synger med en selvsikker inderlighet som blåser liv i materialet. 
Hun tror på tekstene og gir dem en følelsesladd fremførelse. 
Enten det er tilbakelente fraser eller lange toner, viser hun en enorm kontroll over vokalen. 
Imponerende. 

Temaet er kjærlighet. 
Minner om forelskelse med påfølgende sorg, og overgangen til voksenlivets forpliktelser. 
Kjærligheten settes over den monotone hverdagen, uten at det blir for klissete. 
Platen slippes da også på selveste valentinsdagen. 

Stilrent 

Wreckless Love er et stilisert album som på godt og vondt holder seg innenfor klare sjangerrammer. 
Iblant kan det bli litt lite variasjon i det man hører. 
Selv om produksjonskvaliteten er høy, stikker ikke alle låtene seg ut. 
Tidvis blir det litt monotont. 

Samtidig har albumet som helhet god flyt. 
Sporene er ikke lengre enn de trenger å være, Louam får frem poenget på både ett og tre minutt. 

Et høydepunkt er «Like 90's R&B», en mer drivende låt med en sterk beat som raskt fremkaller rytmisk nikking. 
Et annet er avsluttende «No One», som bruker alle triksene fra R&B-boken til å skape en god finale på et gjennomført album. 
