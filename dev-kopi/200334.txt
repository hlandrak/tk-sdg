TEST:Jawbone UP3 

Til tross for at armbåndet får deg i aktivitet, har det noen klare mangler som trekker ned poengsummen. 

Denne høsten er Dinside i full gang med å teste aktivitetsarmbånd, som sammen med smartklokker ble utnevnt som årets julegave av elektronikkbransjen. 

Og Jawbone UP3 er blant aktivitetsarmbåndene på lista. 

Våre erfaringer med Jawbone tidligere har vært noe blandet: 
Mens Jawbone UP holdt til en terning midt på treet, var vi mer fornøyd med Jawbone UP 24, som klarte en femmer på terningen. 

Spørsmålet er selvsagt hvordan dagens testprodukt, som kommer uten skjerm, klarer seg. 

Dette likte vi 

Jawbone UP3 er behagelig å ha på. 
Derfor er det også uproblematisk å sove med, dersom man vil ta i bruk søvnmålefunksjonen og ikke minst den vibrerende vekkefunksjonen, som vi liker veldig godt: 

Den vibrerer nemlig akkurat passelig, så du blir vekket - uten å forstyrre en eventuell partner. 

Det er enkelt å registrere aktiviteter i appen i ettertid, og appen er jevnt over forståelig og har mange funksjoner. 

Aktivitetsarmbåndet kommer med en veldig smart ladekabel, som kobles til armbåndet ved hjelp av en magnet. 
Merk at dette ikke er utelukkende positivt, hvis du skulle rote den bort. 

Batteritiden til armbåndet er på 4-5 dager, som er på det jevne for aktivitetsarmbånd. 

Ja: 
Det er motiverende 

Dersom målet med et aktivitetsarmbånd er å få deg i aktivitet, lykkes Jawbone-armbåndet i stor grad. 

Her er det ikke minst appen som fungerer som en viktig bidragsyter. 
Etter hvert som du bruker armbåndet, forteller det deg blant annet hvor aktiv du er i forhold til andre som bruker Jawbone, og det gir tips og informasjon om hvordan du kan bli mer aktiv. 

Du får lenker til vitenskapelige artikler om søvn, trim, puls og lignende, som ofte er interessant lesing. 
Generelt får du mange tips og råd som kan virke motiverende. 

Skritteller som virker - men dårlig til trening 

Når skrittelleren samtidig oppleves som riktig i forhold til aktivitetsnivået, er dette med på å gi et godt bilde av hvor aktiv man er, og å oppmuntre deg til å ta i litt ekstra. 

Men - det er forskjell på å være i aktivitet og å trene, og her syns vi ikke aktivitetsarmbåndet strekker til. 

For å bruke armbåndet til trening er du veldig avhengig av appen på telefonen, hvor du kan legge inn aktivitet når den starter eller i etterkant. 

Armbåndet måler heller ikke pulsen kontinuerlig underveis i treningen, og gjør etter det vi kan se kun en kvalifisert gjetting av hvor høyt aktivitetsnivået har vært, og hvor mange kalorier du har forbrent. 

Det er ikke godt nok om du faktisk skal bruke armbåndet til å se på egen trening og ikke minst progresjon. 

Låsemekanismen på armbåndet er heller ikke optimal: 

Armbåndet har nemlig en tendens til å løsne ved litt brå bevegelser, noe som gjør det lite egnet til bruk under en del ballspill, salaktiviteter og liknende. 

Vi savner skjermen 

At aktivitetsarmbåndet ikke har skjerm er også et klart savn. 
Går man først med et armbånd daglig, vil man gjerne ha klokke. 

Og når aktivitetsarmbåndet finner på å varsle om noe, er det vanskelig å vite hva det egentlig gir beskjed om. 
For å sjekke info eller registrere noe, må du altså inn i appen, og du blir veldig avhengig av den for i det hele tatt å kunne benytte deg av armbåndet. 

I appen får du altså mye informasjon - men ikke all informasjon er nødvendigvis like nyttig. 

Spesielt gjelder dette søvnregistreringen. 
For selv om armbåndet måler lett, dyp og REM-søvn, er det vanskelig å vite hvordan man skal ta i bruk denne funksjonen, og hvor lenge man bør være i hver av søvnfasene i løpet av en natt. 

Når armbåndet i tillegg ikke faller helt i smak hos testerne, fordi det ser ut som et barnearmbånd, hjelper heller ikke dette. 

Konklusjon 

Jawbone UP3 er behagelig å ha på, og det motiverer deg til å komme deg ut på en siste kveldstur. 
Samtidig er appen oversiktlig og enkel i bruk. 

Vibrerende vekking, som vi liker særdeles godt ikke minst fordi du slipper en bråkete og lite behagelig alarm, fungerer så godt at vi vurderer å bruke armbåndet kun som lydløs vekkerklokke. 

Å skulle registrere alt man spiser, blir derimot for omfattende, og er en funksjon som ikke blir tatt i bruk fordi det rett og slett krever for mye arbeid. 
Dessuten var det vanskelig å finne «norske» matvarer til registrering i appen. 

Et annet sted hvor armbåndet ikke når helt opp er pulsmåling: 
For når pulsen ikke blir målt under trening, og mangelen på skjerm gjør at vi både savner klokke - og de mange funksjonene en skjerm faktisk gir, blir det litt for simpelt totalt sett. 

Jawbone UP3 
