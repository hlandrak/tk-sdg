Billig moro kan bli dyrt
Vi ser det i stadig flere billige mobil— og nettbrettspill: 
Du laster ned en billig app, men den egentlige prisen oppdager du først når du vil få fullt utbytte av appen. 

Real Racing 3 har fått mye kjeft for å benytte seg av denne typen halvskjulte ekstrakostnader, og med god grunn. 

Spillet i seg selv er ikke ille. 
Det byr på en lang rekke forskjellige biler, mange baner, og ulike typer konkurranser. 
Styringssystemet er så enkelt som det kan bli, og kjøringen er relativt realistisk. 

Etter hvert som du vinner baner, får du tilgang til nye, og du får også spillpenger som du kan bruke til å oppgradere bilen. 
Etter hvert som bilen får seg en og annen skramme, må den dessuten til reparasjon. 
Det er her problemene oppstår. 
Det er nemlig bare til å begynne med at dette går sømløst. 
Etter hvert begynner spillet å kreve penger for å fikse bilen din omgående. 
Og den halvkorrupte mekanikeren nøyer seg ikke med spillpenger, ser du. 
Han vil ha ekte cash. 
Ellers må du vente i x antall minutter på å få skiftet olje eller dekk eller hva det nå er du trenger. 

Vel heter det Real Racing, men dette blir i overkant realistisk. 
Og selvsagt fullstendig demotiverende for de av oss som synes det er urimelig å betale for å spille videre. 
Resultatet blir dermed at man heller finner fram Need for speed eller et annet bra racingspill som ikke byr på uønskede pauser. 
