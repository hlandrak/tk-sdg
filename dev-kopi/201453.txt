Sprek nostalgiker!
Porsche 911 Targa GTS frir til både hjertet og hodet. 

Porsche har hatt stor suksess med GTS-utgavene av 911. 
Dinside har tidligere kjørt Cayman GTS og Cayenne GTS. 

Nå er vi på plass i Spania for å kjøre siste skudd på stammen - 911 Targa 4 GTS. 

GTS står for Grand Turismo Sport og er blitt et slags sub-brand for Porsche, på samme måte som for eksempel M-modellene er for BMW. 
Men det koster. 
I fjor kjørte vi 911 Targa. 
GTS-utgaven koster nesten 500.000 kroner mer! 

For det får du 80 hestekrefter ekstra (30 i forhold til Carrera S), Sport Chrono-pakke, sportseksos, PASM (justerbar stivhet på dempere), spesielle GTS-detaljer eksteriørt og interiørt som sorte eksosrør og røde sømmer i de enda sportsligere sportsstolene med mer. 

Se flere bilder: 

Standard med firehjulstrekk 

GTS har blitt så populært at det utgjør omlag halve 911-salget i Norge. 
Targa representerer nesten 30 prosent av 911-salget, og det er grunn til å tro at tilsvarende antall går for Targa når de først skal ha GTS. 
Firehjulstrekk er da standard. 

Targa har en herlig nostalgisk stil over seg med klare referanser til de gamle modellene. 
I likhet med S-utgaven er hekken breddet med fire cm og felgene er tilsvarende de du får på turbo-utgaven i 20-tommers størrelse. 
Utseendet er barskt, ingen tvil om det. 

Hvordan er den å kjøre? 

Rundt den legendariske Ascari-banen utenfor Malaga i Spania får vi god anledning til å sette bilen på prøve. 
911 med hekkmotor og 40-60-vektfordeling (foran-bak) er i utgangspunktet ikke optimalt, men over årenes løp har Porsche finpusset til det ypperste. 

Still inn på Sport Crono og lyden kvesses til, demperne strammes opp, gassresponsen blir bedre og styringen mer presis. 

Den herlig gurglende 3,8-liters boxermotoren byr på hele 430 hestekrefter som gir et solid fraspark. 
Med launch control (rivstart) når vi hundre etter kun 4,3 sekunder, takket være den kjappe PDK-kassen. 
Toppfarten er 301 km/t. 

Totalt sett er Targa GTS-en en meget god, presis og imponerende kjøremaskin. 
Vektfordelingen kan for en uerfaren sjåfør kanskje virke krevende å tøyle gjennom den teknisk avanserte banen. 
Særlig der svingene kommer tett og veibanen vrir seg, og setter føreren på prøve. 
Da gjelder det å ikke overgå egne evner! 

Se detaljer og interiør her 

Ute på alminnelig landevei får vi kanskje enda bedre fram egenskapene til GTS. 
For selv om ytelsene og sportsligheten er formidabel, så kan vi med et tastetrykk gjøre om bilen til en komfortabel og behagelig landeveiscruiser. 
Da er den rett og slett en milsluker. 

Slitsom uten tak 

Mykere dempere og Sport Chrono koblet ut bidrar til det. 
Eneste ulempen er all vindstøyen som oppstår når taket tas av. 
Det er forbausende mye, og gjør at vi til slutt ikke orker å kjøre med den midtre takdelen av særlig lenge. 

Porsche har lansert GTS-serien for å booste salget. 
Og gjett om det funker. 
I 2010 beste de seg for å doble salget innen 2018 på verdensbasis, men de når målet allerede i år - tre år før tiden. 
Uten særlig utvidelse av modellprogrammet er det svært imponerende. 

GTS har aner helt tilbake til 904, som ble produsert på 60-tallet. 
Utgangspunktet den gang var å lage en mer komfortabel racingbil som ikke sleit ut førerne. 
Den skulle også være så anvendelig at de kunne bruke den til og fra race. 

Samme DNA forsøker Porsche å bake inn i de nye GTS-modellene. 
GTS skal være komfortabel, brukervennlig, gi mer ytelse og flere valgmuligheter. 
Det skal være en sportsligere bil for mindre penger enn for eksempel turbo-utgavene. 

Vi synes Targa GTS er en steike tøff bil med høy mimrefaktor og sprekt utseende. 

Dessverre er den litt dyr og vi lurer rett og slett på hvorfor en skal velge Targa når støynivået er så høyt med taket av..? 
Bortsett fra det har Porsche nok en gang truffet spikeren på hodet! 

Reiseomkostningene til denne reportasjen er dekket av importøren. 
Les mer her 
