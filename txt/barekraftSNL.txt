Bærekraft er et ord som i dag vanligvis betyr at noe passer med idealet om bærekraftig utvikling. En bærekraftig utvikling vil si en utvikling som tilfredsstiller behovene til menneskene som lever nå, uten å ødelegge fremtidige generasjoners muligheter til å tilfredsstille sine behov. Diskusjoner om bærekraft dreier seg særlig om å bekjempe miljøproblemer, fattigdom og nød, og er gjerne inspirert av FNs bærekraftsmål.
En aktivitet, en beslutning eller noe annet man mener passer godt som del av en bærekraftig utvikling, kalles ofte bærekraftig. For eksempel snakker noen om bærekraftige prosjekter eller bærekraftig design. Man kan også si at man vil satse mer på bærekraft (altså gjøre mer for at det man holder på med skal passe med en bærekraftig utvikling), man kan vurdere bærekraft (om noe er bærekraftig) og så videre.
Ordene bærekraft og bærekraftig fikk dagens betydning gjennom diskusjonene rundt den såkalte Brundtlandkommisjonens rapport på 1980-tallet. Bruken av dem har tatt seg ytterligere opp i som resultat av FNs bærekraftsmål fra 2015.
Slik ordet brukes i dag, er 'bærekraft' en oversettelse av det engelske substantivet sustainability. 'Bærekraftig' er oversettelse av adjektivet sustainable. Mens sustainable betyr at noe kan opprettholdes over tid, er sustainability egenskapen å kunne opprettholdes over tid. På engelsk forbindes disse ordene ofte med bærekraftig utvikling, men de kan også brukes om andre aktiviteter eller utviklingstrekk som det er mulig å opprettholde over tid (for eksempel kan en uvanlig høy arbeidsinnsats vise seg å ikke være 'sustainable' i lengden, fordi man blir utslitt).
Ordet bærekraft har vært i bruk på norsk lenge før det ble koblet med bærekraftig utvikling. Det har ofte hatt en litt annen grunnbetydning, nemlig kraften et underlag har til å bære noe annet. For eksempel kunne man snakke om isens bærekraft – om isen på et vann var tykk og sterk nok til å bære folk, så man trygt kunne gå på den. I overført betydning kunne for eksempel 'økonomisk bærekraft' bety om man hadde så god råd at det var forsvarlig å sette i gang med et kostbart prosjekt. Ordet bæreevne brukes i dag på en slik måte, se bæreevne (konstruksjonsteknikk) og bæreevne (økologi).
Når ordet bærekraft i dag brukes i andre sammenhenger enn i diskusjoner om bærekraftig utvikling, kan man se eksempler på begge grunnbetydningene: Kraften til bære noe tungt, og det at en utvikling eller aktivitet kan opprettholdes over tid.