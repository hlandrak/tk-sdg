Jabra Elite Active 65t
Jabra Elite Active 65t er helt trådløse. 
Også disse kommer i et etui av hardplast som lader pluggene når de ikke er i bruk. 

Pluggene er også såkalte «in-ear», men til forskjell fra Bose har de ikke vingefestet av gummi som sitter på innsiden av øret. 

Konseptet er at du skal sette inn pluggene, og vri de litt, så skal de sitte. 
Og de satt virkelig godt da vi prøvde. 
Her er det en følelse av at de vil sitte uansett hvilken aktivitet man gjør, og de sitter til man tar de ut. 
Vi følte kanskje at de satt litt vel godt, og syns etter en times bruk det ble litt tett og svett inni øret med en følelse av for mye vakuum. 

Men dette vil selvsagt variere fra øre til øre. 

Det følger med flere alternativer til ørepropper dersom de som sitter på ikke skulle passe. 

For å bruke ørepluggene må du laste ned appen Jabra Sound+, en betydelig mer omfattende app enn for eksempel appen til Bose. 
Her finnes forhåndsinnstilte moduser for pendling, kontor og trening, i tillegg til det de har kalt «preferanser». 

Jabra har lydtilpasset de ulike modusene til den aktuelle aktiviteten, men alt kan likevel endres. 
Syns du det er vanskelig å stille inn, kommer det også seks forhåndssatte lydinnstillinger du kan bruke, for eksempelvis mer bass, eller taletilpasset lyd. 

I tillegg er det en rekke innstillinger som kan velges med tanke på hva skjermen skal vise i de ulike modusene. 

Man kan ikke spille av musikk via appen, og må på lik linje med for eksempel Bose spille av via en musikkavspiller. 
Her kan du heller ikke styre musikken via appen når den først er satt på. 

Begge pluggene har hver sin knapp. 
Den på høyre plugg lar deg starte og stoppe musikken, eller svare/avslutte samtaler. 
Dobbelttrykker man på den samme knappen, kan man skru av og på lydisoleringen. 

Knappen på venstre plugg kan trykkes på både mot høyre og venstre. 
Et trykk til en av sidene justerer volumet opp eller ned, mens holder man den inne kan man bytte lydspor. 

Vi syns lyden i ørepluggene er behagelig, og liker at man selv kan stille inn etter egne preferanser. 
Appen er lett å bruke, og det er enkelt å endre på lydbildet dersom man ønsker det. 
Funksjonen der man kan velge hvor mye lyd man vil ha fra omgivelsene kan nok være kjærkommen for mange, da mange vil føle at musikk på ørene gir for lite oppmerksomhet til omgivelsene. 
Samtidig fungerer lydisolasjonen godt dersom man ønsker det, og vi syns det er lurt at man også kan styre denne funksjonen direkte fra pluggene. 

Pluggene lekker lite lyd, og er lite forstyrrende for omgivelsene, det være seg om det er på toget eller på kontoret. 
