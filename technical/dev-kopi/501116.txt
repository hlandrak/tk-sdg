Skygger av det perfekte album
Kendrick Lamar har mer gull i roteskuffen enn de fleste rappere. 

Helt ut av det blå slapp Kendrick Lamar, fjorårets mest markante rapper, et nytt album på reneste geriljavis. 
«untitled unmastered» er en samling demoer, skisser og eksperimenter som ikke endte opp på fantastiske «To Pimp A Butterfly» (2015). 

Los Angeles-rapperen Kendrick Lamar er en rapper utenom det vanlige. 
Ikke driver han med popmusikk, men fjorårets soul— og funktunge «To Pimp …» var et av årets mest fengende album. 
Ikke driver han med gangster rap, men han fremheves av både Ice Cube, Snoop Dogg og Dr. Dre, som en av de mest relevante rapperne av i dag. 

Han har holdt usedvanlig lav profil i media, men er likevel blitt en folkefavoritt; publikum snur hans mest introverte tekster på hodet og gjør dem til kampsanger for den revitaliserte borgerrettighetsbevegelsen. 
28-åringen kan også være så politisk i sine tekster at han burde vært kommersielt uspiselig, men likevel favner han bredere enn nesten alle sine samtidige rappere. 

Ikke rart da at selv et overskuddsprosjekt som dette også kan være interessant. 

«untitled unmastered» er en temmelig jazzet affære, men uten å gå den avdøde rapperen Guru sitt «Jazzmatazz»-album i næringen; dette er nervøs og tidvis frenetisk, mørk jazz som matcher Lamars personlige tekster. 
Tidvis får vi servert improvisert sang og diskusjon rundt de tekniske sidene ved innspillingen. 
Det hele er omtrent så langt fra Kanye West gigantomane (og heller sidrumpete) «The Life of Pablo» fra tidligere i år som man kan komme, uten noen form for overflødig staffasje eller stjernefakter. 

De fleste av låtene er nesten helt rå og ubehandlede skisser som i seg selv ikke nødvendigvis hadde tilført «To Pimp …» noe nevneverdig. 
Likevel er det spennende lytting; på sitt beste er de som et skyggespill fra fjorårets album. 
Sånn sett har «untitled unmastered» mer til felles med en mikstape; den er ikke satt sammen for å selge, men for å underholde fansen, eksperimentere litt og å holde seg relevant frem til neste ordentlige utgivelse. 
Og det fungerer. 

«untitled unmastered« byr på snodige innfall, dristige forsøk og gode ideer som luftes for dem som vil høre. 
Noe er dypt besnærende, annet er fullstendig overflødig og direkte meningsløst. 
Men som et portrett av både musikeren Lamar og som dokumentasjon over den kreative prosessen som ledet ut i «To Pimp …» er, «untitled unmastered» en fascinerende utgivelse. 
