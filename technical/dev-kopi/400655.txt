Ambisiøse Arif
Arif leverer lyden av realisert potensial med stor bredde. 

Arif kan lage låter som de aller beste her i landet, noe han beviste med fjorårets fantastiske singel ”Lowkey”. 
Highend/ Asfalt inneholder et par bomskudd og noen intetsigende låter, men potensialet som ble vist på ”Lowkey” er absolutt å høre. 
Arif har fortsatt en veldig hektisk stil, og det virker til tider som om verset blir til mens han rapper. 

Men han lander oftere ned på riktig side enn før, og han knyter fine sløyfer rundt både vers og låter. 
Han utviser også stor variasjon, fra den intense, nesten paranoide Ghostface-aktige leveringen på introen, via den Sivas-inspirerte singelen ”Sulten”, til enkelt og greit imponerende rapping på låter som ”1344 freestyle” og ”Flammer”. 

Produksjonen er solid, og Arif er flink til å balansere presentasjonen til beaten. 
Han holder igjen hvis produksjonen tar stor plass, men kliner til hvis beaten gir rom for det. 
Sånn sett føles albumet alltid balansert selv om inspirasjonen for de forskjellige låtene spriker. 
Arif er ambisiøs, og det er imponerende hvordan han har raffinert seg selv uten å gi slipp på entusiasmen som kjennetegnet hans gjennombrudd. 

På sitt beste er Highend/Asfalt rett og slett veldig bra. 
