TEST: LG 65EG960V
Og med det er den største TV-revolusjonen på mange år i full gang. 

Mens konkurrentene fortsatt tviholder på LED-TVer i ulike varianter, smiler LG fra øre til øre vel vitende om at de fortsatt er helt alene om å tilby Oled-TV i store størrelser. 
Men er den første store Oled-TVen med 4K-oppløsning virkelig så revolusjonerende? 

Vel, det korte svaret er ja. 

Men vi skal ta det fra begynnelsen. 

Du har vel fått med deg klassikeren: 
Hvem vinner TV-krigen av Samsung og LG? 

Nydelig 

Siden nesten alle LED-modellene idag faller i kategorien «slanke og elegante», skal det litt til å imponere oss på dette punktet. 

Men når du ser bildet til høyre, skjønner du sikkert hvorfor vi blir litt slått ut av hvor tynn denne 65-tommeren faktisk er når vi åpner esken. 

Nå må vi presisere at LG har tatt en spansk en, for TV-en er ikke like tynn over alt: 
På nederste del av TV-kabinettet ligger nemlig TV-ens prossessor, høyttalerne og alle inngangene, og dybden øker med noen centimeter. 

På dette punktet har altså LG valgt en annen innfallsvinkel enn Samsung, der alle tilkoblinger gjøres på en separat «One connect-boks». 

En fordel med LGs løsning er i hvert fall at den ekstra dybden i bunnen gjør TV-chassiset litt mer stabilt. 

Merk deg at det medfølgende bordstativet ikke er dreibart, noe vi vanligvis gir trekk for. 

Det gjør vi imidlertid ikke her, og det skyldes ganske enkelt at Oled-TVene ikke lider av svak innsynsvinkel (mer om dette lenger ned). 
Vil du heller henge TV-en på veggen er også det mulig, men da må du kjøpe et separat veggfeste. 

TV-en leveres forøvrig med fire passive 3D-briller og to fjernkontroller: 
En standard fjernkontroll, samt en pek-og-klikk-kontroll som LG kaller Magic Remote. 

Vi legger ikke skjul på at vi tidligere har vært litt skeptiske til LGs Magic Remote-kontroller, men her har det heldigvis skjedd forbedringer: 
For det første har den nå fått hurtigtaster til innstillinger og kilde-inngang, noe som gjør det lettere å finne fram i menyene. 
I tillegg synes vi pek-og-klikk-funksjonen virker langt mer stabil enn tidligere. 

Helt overlegent sortnivå! 

Skal man oppsummere svært kort, kan man si at Oled-teknologien kombinerer det beste av plasma- og LED-teknologien, (mer teknisk informasjon her). 

Gullegget til Oled er likevel det nesten uslåelige sortnivået som gir TV-en full kontroll over mørke partier. 
Ja, på dette punktet ligger den langt foran det konkurrentenes alternativer kan matche: 

Lysgjennomtrenging fra LED-diodene er for eksempel en svakhet på kant-LED-TVer, men her er det ikke engang et tema. 

I tillegg er også sortnivået bedre enn selv det de bakgrunnsbelyste LED-toppmodellene til Samsung, Philips, og Panasonic klarer å gjengi. 

Når dette sortnivået kombineres med 4K-oppløsningen blir resultatet rett og slett imponerende: 
Det vi liker aller best er likevel hvordan dette er med på å gi bildet en ekstra dybde, der både detaljer og nyanser kommer tydeligere fram. 

Siden Netflix fortsatt er den eneste måten vi vanlige forbrukere får tilgang til 4K-innhold på, er det godt å konstatere at den innebygde Netflix-appen fungerer slik den skal. 
Det er likevel ikke til å legge skjul på at den harde komprimeringen Netflix driver med, ødelegger litt av moroa. 

For det er først når vi ser på 4K-innhold via USB-inngangen at vi virkelig får se hvor bra denne TV-en egentlig er. 

Her er nemlig alt på plass: 
Gnistrende sortnivå, flotte detaljer og en dybde i bildet som ganske enkelt gir oss hakeslepp. 

Rå innsynsvinkel. 
En annen fordel med Oled-teknologien er at innsynsvinkelen er svært god. 

Ja, selv når vi sammenligner med de beste LED-TVene på markedet (Samsung 9505, Philips 9809, og Panasonic AX900), som alle har ekte bakgrunnsbelysning, så er forskjellen betydelig i Oledens favør. 

På dette punktet faller forøvrig kant-LED-modellene helt igjennom, noe bildet til høyre viser tydelig. 

I praksis betyr det at bildekvaliteten oppleves som like god selv om du blir plassert langt ut på siden av TV-en. 

HDR-støtte kommer 

Det er verdt å merke seg at vår testmodell ikke har full HDR-støtte (High Dynamic Range), men dette skal i følge LG kun være midlertidig. 

- Alle EG960V-modellene skal takle HDR via USB og streaming, bekrefter Erik Ahsgren, produktsjef hos LG til Dinside. 
Men siden den nye HDMI 2.0a standarden ikke ble klar før etter at de første eksemplarene rullet ut av fabrikken, mangler de foreløpig dette. 

Men det skal ikke kundene behøve å bekymre seg over: 

- De modellene som produseres nå har full HDR-støtte innebygget, mens de modellene som allerede har blitt solgt vil bli oppdatert til å støtte HDR uten at kunden skal belastes. 
Nøyaktig hvordan dette gjøres er fortsatt ikke avgjort, men dette skal vi ordne, avslutter Ahsgren. 

Hva kan bli bedre? 

Selv om sortnivået på Oleden er overlegent, er ikke Oled-modellene like imponerende når det gjelder lysstyrke, og dette er da også et poeng både Philips og Samsung er raske til å påpeke ettersom deres toppmodeller klarer langt høyere tall. 

I praksis vil det si at si at LED-modellene kan få lyse objekter til å skinne mer tydelig enn Oled-en, men dette er ikke akkurat noe som er lett å oppdage ved vanlig bruk.... 

Hva med skalering og bevegelse? 
For mens vi venter på Blu-ray med 4K-oppløsning er det naturlig nok vanlige HD-sendinger fra TV-boksen og standard DVD- og Blu-ray-filmer som må gjøre nytten. 

Den gode nyheten er at skaleringen går helt fint, spesielt hvis kilden er av ok kvalitet. 
Ser du bare på gamle Derrick-episoder kan du imidlertid spare pengene, for trylle kan den ikke... 

Vi synes imidlertid at LGs Oled-modell ligger hakket bak Samsungs og Philips LED-alternativer når det gjelder å gjengi flytende bevegelser. 

Dette kan være viktig for deg som ser mye på sport eller actionscener, men noe stort poeng er det likevel ikke. 
På dette punktet minner nemlig LGs Oled oss mer om en plasma-TV, og tilhører du den gruppen som har savnet plasma-modellenes "filmfølelse" er dette altså et pluss snarere enn et minus. 

Suveren TV-lyd? 

LG skryter av at høyttalerne fra Harman Kardon skal gi TV-lyden en boost, men den kjøper vi ikke. 

Du kan riktignok få TV-en til å spille høyt, men når lyden er helt uten bass er det jo liten vits. 

I vår bok er lyden fra de innebygde høyttalerne så spinkel at de like gjerne kunne latt være, her er moralen enkel: 
Kjøper du denne TV-en bør du i det minste koble til en lydplanke, aller helst et surroundanlegg. 

Er Oled trygt? 

Selv om den konkurrerende LED-teknologien ikke klarer å gi et like godt sortnivå som Oled, så er det i hvert fall en teknologi hvor de aller fleste barnesykdommene er luket bort. 

Slik er det imidlertid ikke med Oled, og det er spesielt to områder som blir nevnt som et problem. 
Siden vår test bare baserer seg på tre-fire ukers bruk, har vi derfor spurt LG om dette. 

- Har Oled-TVene et problem med innbrenning og kort levetid? 

- Nei, det har de ikke, sier en bestemt Erik Ahsgren fra LG, til Dinside. 
Også vi hører av og til at innbrenning skal være et problem, men hvor disse ryktene stammer fra er vi usikre på. 
Jeg kjenner til én eneste Oled-TV som har blitt returnert på grunn av innbrenning, men det er også alt. 
I praksis vil det si at vi har større problemer med innbrenning på vanlige LED-TVer enn vi har på Oled-modellene våre. 

- Det samme gjelder levetid. 
Vi oppgir en halveringstid på 30.000 timer på våre Oled-modeller, det er altså identisk med - eller lengre, enn på våre LED-modeller, og bør altså ikke være noe tema, avslutter Ahsgren. 

Konklusjon 

Selv om også denne TV-en har sine svakheter kommer vi ikke utenom at det overlegne sortnivået, og den store dybden det gir TV-bildet trigger må-ha-følelsen vår. 

I praksis er det bare prisen på rundt 65.000 kroner som hindrer oss fra å løpe i butikken. 

I vår bok er det Samsungs glimrende toppmodell 9505 som er den nærmeste konkurrenten. 
I samme størrelse koster den vanligvis rundt 60.000 kroner, men akkurat nå er den på tilbud til 40.000. 
Er det et prisnivå som setter seg, tipper vi LG må sette ned prisen raskere enn de liker... 

Og så skal vi heller ikke glemme at Panasonic nylig viste fram sin Oled 4K på 65-tommer, men siden den antas å få en utsalgspris på nærmere 10.000 Euro her i Norden blir den for de spesielt interesserte... 

Merk: 
Som dere ser er vår testmodell buet, men det kommer også en flat versjon, kalt 65EF950V senere i år. 
Den skal ha samme pris (veiledende er 66.000 NOK), og bortsett fra at den vil ha full HDR-støtte via HDMI-inngangen fra dag en, skal den ellers være helt lik. 

LG 65EG960V 

I denne runden hadde vi besøk av Jørn Finnerud fra Stereo+ og JFKalibrering, og kommentarene hans kan du se i faktaboksen til høyre. 
