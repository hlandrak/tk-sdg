«Kjære pappa» er et oppgjør med forventningene til farsrollen
Et ærlig og usentimentalt dobbeltportrett av far og sønn. 

Målet til journalist Kjartan Brügger Bjånesøy fra Austevoll er tydelig uttalt. 
Han skriver for å forsone seg med at faren Karstein Bjånesøy aldres og trenger stadig mer hjelp. 

Med usedvanlig presis penn skildrer han et av vår kulturs mest opplagte rollebytter: 
Tiden er kommet for å gi mer enn du får. 
Under vaker vissheten om at det en dag blir din tur. 

Angsten for alderdommen vokser i et samfunn hvor det nærmest er en plikt å klare seg selv uten å virke hjelpeløs eller være til bry. 

«Kjære Pappa» er et oppgjør med forventningene til farsrollen: 
«Alle verkar vi like forundra, ja nesten forbanna og svikne, over at fedrane våre ikkje er det dei ein gong var». 

Jeg er usikker på hvor relevant boken er for kvinner, selv om også jeg kjenner meg igjen. 

Både forfatteren og jeg nærmer oss femti med sjumilssteg. 
Vi «rykker stadig framover på benkeradene» i begravelser. 
Vi har samme strevet med å klare oss uten lesebriller, holde rede på nøkler og bankkort og fortsatt våge spranget fra stupetårnet. 

Men blant kvinnene jeg omgås, inngår temaene han tar opp for lengst i nokså ordinære samtaler. 
Vi har alt i årevis påtatt oss omsorg for gamle tanter like gjerne som aldrende foreldre. 

Det er vanskelig å være annet enn overbærende når skildringene av feriedager med den gamle faren blir en slags øvelse i mindfulness. 

Kjenn på skuffelsen og lær deg å akseptere situasjonen som den er. 
For ennå har ikke sønnen kommet til kampen med eldreomsorgen – slik for eksempel programleder Helene Sandvig så sterkt skildrer den i boken om farens siste leveår, «En langsom død». 

Hadde ikke Bjånesøy vært fullt klar over at han så langt bare har fått en smak av maktesløsheten, ville jeg slengt «Kjære pappa» i veggen. 

Men hans ærlige og usentimentale dobbeltportrett av far og sønn Bjånesøy kan så visst gi styrke til tider som skal komme for moderne menn som for lengst har vent seg til å hente i barnehagen. 

Veven av gamle minner og nåtidige hverdagshendelser gir ikke bare fruktbar kontrast mellom før og nå. 
Det gir nåtiden verdi. 

Bjånesøy får sagt mye med få ord: 
«Nokon googlar seg gjennom livet, eg ringer heim.» 

Faren er tydelig innforstått med at sønnens skriveprosjekt også innebærer å trekke frem de pinlige sidene ved alderdommen. 
Paradoksalt nok er det nederlagene som løfter boken. 

Fall, forvirring og bukseskift viser hva som står på spill. 
Samtykket fra faren kan leses både som en kjærlighetserklæring til sønnen og en anerkjennelse av ambisjonen om å gi middelaldrende menn en realitetsorientering. 

Påfallende nok bidrar mor som en selvfølge – uten å uttrykke tilsvarende samtykke – mest med omsorg, men også med irritasjon over en mann som kun barberer seg uoppfordret når hjemmetjenesten er i anmarsj. 

Det tar tid å innse at det ikke bare er å ta seg sammen. 
Viljestyrke er også en muskel som tæres ut. 

Bjånesøy er så vidt i dialog med tenkere som Simone de Beauvoir og Jon Fosse, likevel borer han aldri særlig dypt i hvorfor det er så vanskelig å forholde seg til en slagrammet far. 

Her er ikke mye å lære ut over det opplagte: 
«Først når ei krise rammar, skjønar du gjerne verdien av alt det som var». 

For menn i spagat mellom gamle mannsideal og «nye» omsorgsoppgaver, er det nok likevel stor trøst i å bli minnet om at du langt fra er alene. 

Boken lanseres fredag 8. februar 
