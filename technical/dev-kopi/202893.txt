Test:Mazda CX-3 

Satser stort med lekkert design og alt utstyr til superpris. 

Mazda er virkelig inne i en produktiv periode for tiden. 
For et drøyt år siden kom Mazda 3, nylig lanserte de Mazda 2, og Mazda 6 og Mazda CX-5 ansiktsløftninger i disse dager. 
I tillegg kommer etterlengtede Mazda MX-5 til høsten. 

Og som om ikke det var nok kommer de i juni med den helt nye CX-3, slik Dinside fortalte tidligere. 

Totalt kommer det 200 nye modeller på markedet i år. 
Denne blir en av de viktigste! 

Den kompakte SUV-en, eller crossover som Mazda selv kaller den, er naturligvis lillebror til CX-5. 
Betegnelsen crossover er passende ettersom den er lavere enn storebror. 

Blant annet er bakkeklaringen ikke mer enn 15,5 cm. Med sine 4,27 meter er den på størrelse med Mitsubishi ASX og Opel Mokka. 
Ferskere konkurrenter er det vrient å oppdrive inntil Honda HR-V dukker opp utpå høsten. 

Se interiørbilder her 

Slik vi ser det har Mazda to sterke kort å selge bilen på. 

Det ene er design. 
Dette er noe de virkelig har fått dreisen på, og Mazda lager for tiden det vi mener er de peneste japanske bilene. 
Designspråket heter fortsatt Kodo, og nå er det blitt ordentlig gjenkjennbart på de ulike modellene. 

Fronten er distinkt og skarp med linjer som drar seg fra grillen og ut i lyktene. 
Totalt sett harmonerer det bra og bilen ser stilfull og agressiv ut på en og samme gang. 

Bagasjerommet rommer 350 liter (1260 liter med nedlagt baksete), noe som kan være litt knepent for familier. 
Voksne har greit med takhøyde i baksetet og beinplassen er akseptabel så lenge de foran er under 190 cm. 

Elegant 

Interiørdesignet er også blitt veldig bra sammenlignet med andre japanske og koreanske konkurrenter. 
Det preges av såkalt wrap-around stil, som er omsluttende rundt fører og passasjer, men elegant. 

Elegant er det også blitt, særlig om en går for høyere utstyrsnivåer, der deler av dashbordet er kledd i skinn. 
Samtidig er det fortsatt noe hardplast her og der. 
Løsningene er moderne med head-up-display og sentralt plassert kommandosystem, slik vi kjenner det fra Mazda 2. 

Kjøremessig er ikke CX-3 den oppturen vi kanskje håpet på. 
Opplevelsen er ikke veldig inspirerende. 
Lavere tyngdepunkt enn flere konkurrenter til tross, så er det ikke til å komme fra at det her vagger noe mer i svinger. 
Men den er for all del lettkjørt og komfortabel. 
Styrefølelsen er grei og de fleste vil nok trives med dette. 

Du får nykommeren med tre ulike motoralternativer med enten for- eller firehjulstrekk. 
To 2-liters bensinmotorer på 120- eller 150 hestekrefter, kjent fra blant annet Mazda 6. 

Knallpris 

Vi kjørte førstnevnte og den er sterk nok i bilen, men med automatgir går den og jager en del på høye turtall. 
Det blir rett og slett sjenerende i lengden. 
Derfor fant vi oss mye bedre til rette med 1,5-liters diesel og 105 hestekrefter. 
Motoren ble først introdusert i Mazda 2, og passer bilens størrelse og tyngde bra. 

Så kommer vi til Mazdas andre sterke kort, og det er virkelig et bra kort. 

For innstegsprisen på nye CX-3 er under 230.000 kroner med forhjulstrekk. 
Men nordmenn foretrekker firehjulstrekk, og er kjent for å lesse på med utstyr. 

Hvor fint er det ikke da å høre at toppmodellen med enten bensin- eller dieselmotor, med firehjulstrekk og automatgir vil koste under 330.000 kroner? 

Mazda CX-3 går inn i et voksende kompakt-SUV-markedet, men har den klare fordel at de nærmeste konkurrentene når det gjelder pris og størrelse virkelig begynner å dra på årene. 

Importøren vil ikke anslå noe salgsmål ennå, da det ennå er litt tidlig. 
Men det er liten tvil om at de har store forventninger. 
Akkurat det er lett å skjønne! 

Reiseomkostningene til denne reportasjen er dekket av importøren. 
Les mer her 
