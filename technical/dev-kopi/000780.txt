Resogun
Best på Playstation 4 akkurat nå. 

Ironien er til å ta og føle på. 
En ny konsollgenerasjon, en splitter ny superkraftig spillkonsoll til tross: 
Det beste spillet til den ferske Playstation 4-konsollen er et retrospill. 

Resogun har hentet mye inspirasjon fra, og hyller samtidig, siderullende skytespill. 

Finske Housemarque, som også står bak Super Stardust-spillene), har spesialisert seg på å polere allerede kjente spillkonsepter ved å overlevere på visuelle effekter. 
Det trengs, for selve historien tar knappe fem sekunder å fortelle: 
«Redd menneskene som overlever en postapokalyptisk romskipsinvasjon». 

Mens Space Invaders foregikk på et flatt spillebrett kommer angriperne fra alle kanter i Resogun, hvor spillebrettet er formet som en sylinder. 
Du kan med andre ord ikke fly så langt opp og ned med ditt romskip – som du må bruke til å overvinne et bredt spekter av fiender og motstandere – kan du fly rundt i sirkel om du drar mot venstre eller høyre. 
Se for deg en dorull, rett og slett. 

Arkadeinspirert 

De sylinderformede brettene holder unngår at omgivelsene blir for kompliserte. 
Noe som opprettholder spillets iboende ønske om å etterligne den avhengighetsskapende spillestilen som ble popularisert med arkademaskiner på 80-tallet. 
Skyt ned fiender, unngå å bli skutt selv, og redd menneskene som er igjen. 

Før spillet starter kan du velge mellom tre ulike romskip – en er raskere til å svinge, en har kraftigere våpen, og en har sterkere bomber. 
Alle fungerer godt, og åpner for ulike måter å overvinne de talløse fiendeskipene som dukker opp. 

Via internett er det også mulig med samarbeidsspilling for to personer, men hvorfor spillet ikke tilbyr delt spilleskjerm slik at to personer også kan dele sofa er underlig. 
At spillet også velger en «hardcore»-tilnærming til nye spillere, ved å utelate instruksjoner, gjør det første trinnet litt for høyt. 

Men når du først er i sonen – «the zone» – også beskrevet som den mentale tilstanden hvor du har full kontroll over spillets utfordringer og bare nyter det visuelle fyrverkeriet på skjermen, da er Resogun en ekstremt givende opplevelse. 

Resogun leverer akkurat det reklamevideoene lover, og ikke noe mer. 
Dermed blir spillet mer et hvileskjær, noe du kan plukke opp og slappe av med en liten stund, mer enn et definerende spill for Playstation 4. 
Men samtidig er det bare å innse at blant lanseringsspillene til konsollen, er dette det beste 
