Duell-test:Opel Astra 

Vi har kjørt nye Opel Astra i to versjoner, diesel og bensin. 
Hvilken bør du velge? 

Det er krig i C-segmentet. 
Aldri før har man fått så mye bil for pengene som akkurat her. 
Bilene har vokst så mye at de duger som familiebiler, komforten er blitt høy, støynivået lavt og de har allerede kjørt som storbiler noen år allerede. 

Klassen blir kalt Golf-klassen. 
Ikke så rart, den er fortsatt målestokken. 

I det såkalte kompaktbil-segmentet er det noen få bilmerker som stikker seg ut. 
Du har de attraktive premiumbilene, som eksempelvis Audi A3, BMW 1-serie og Mercedes A-klasse. 
Så er det bilene som gir deg mest for penga, som Kia Cee´d og Skoda Rapid Spaceback. 
Eller så har du de trygge bestselgerne som VW Golf, Toyota Auris og Ford Focus. 

For å si det med en gang. 
Opel er ikke der, men de tar Koreaner-grep for å lokke kunder, altså med utstyr. 

Her kan du lese en full omtale av Opel Astra 

Mindre og lettere 

Astra er en av få som faktisk gjør den nye modellen noe mindre enn den utgående. 
De mener Astra har nådd sin perfekte størrelse. 
Modig, siden alle andre vokser. 
Den er også bortimot 200 kilo lettere. 
Imponerende. 

Smarte lys 

Spranget til høyeste utstyrsnivå er ikke langt i forhold til hva du får for penga. 

For 270.000 kroner får du Premium med blant annet avanserte helautomatiske LED Matrix-, infotainment med stor skjerm, og AGR ergonomiske sportsstoler i skinn, der førerstolen er 8-veis elektrisk justerbar med massasjefunkjson. 

I tillegg får du varme i seter både foran og bak, samt kjøling i forsetene, varme i ratt, automatisk lukeparkeringsassistent, ryggekamera, nøkkelfri adgang og åpning av bagasjeromsluke med benet. 

Den har dessuten autobrems, blindsonevarsler og filskifteassistent (som bare funker unntaksvis) og skiltgjenkjenning. 
Det eneste man mangler er adaptiv fartsholder og det er faktisk ikke tilgjengelig. 

LES OGSÅ: 
Lys-systemene som er på vei 

Faller gjennom 

Opel gir oss mye bra, men snubler på målstreken. 
Designen er snerten, men det forsvinner i mengden. 
Interiøret er lekkert, men med for mange små knapper. 
Infotainmentsystemet med 8” skjerm er norsk, men for lite intuitivt i bruk. 
Vi savner kortmenyene som VW har for navi, radio, telefon og så videre, og hvorfor kan du ikke søke etter navn i telefonlisten? 

Holderen til mobiltelefon med ladekabel er bortimot det styggeste vi har sett. 
Har de ikke hørt om induksjonslading? 

Varmeapparatet klarer ikke å holde den høye frontruta ren for dugg i øvre del av frontruta. 
Det kan virke som om det resulterer i at de smarte lysene ikke alltid virker i vanskelige forhold fordi ruta blir så kald at is og snø ikke fjernes over sensorene øverst i ruta. 

Det resulterer i at man blender medtrafikkantene. 
Og når man har kostet på seg best lys i segmentet, hvorfor finnes ikke lyktespylere? 

Og hvorfor kan man ikke justere lydstyrken på parkeringssensorene? 
De bråker infernalsk. 

Benin eller diesel? 

Under panseret har Opel plassert sin serie av nye motorer. 
En tresylindret 1-liters motor ytende 105 hestekrefter, en firesylindret 1,4-liter med 150 hestekrefter og en dieselmotor på 1,6-liter med 110- eller 136 hestekrefter. 

En 200-hesters bensinturbo kommer først senere neste år. 
Vi har testet storselgerne, en 150 hk bensin og en 136 hesters diesel. 

1,4 Turbo ECOTEC Bensin 

Opel Norge forventer at 1,4-literen med manuell kasse og høyeste utstyrsnivå vil bli bestselger her til lands. 
Den er både gjerrig og stillegående, og du kan regne med et forbruk godt under 0,6 liter på mila. 

Motoren mangler likevel litt futt gjennom hele registeret. 

Spesielt savner man mer krefter på lave turtall, når man skal ut av kryss og lignende. 
Dette er litt merkelig, siden den tross alt har hjelp av en turbo. 
Girkassen er av typen myke girskift, noe som harmonerer med en litt ufølsom styring og gassrespons. 
Man mangler altså litt informasjon fra bilen. 

1,6 CDTI ECOTEC 

Diesel er blitt svartelistet nærmest over natta, og mange frykter de ikke slipper inn i byene. 
Når den da koster 20.000 mer blir valget enkelt for de fleste. 

Det du går glipp av er vesentlig lavere drivstofforbruk og bedre bunndrag. 

Lenger oppe i registeret skjer det lite. 
Motoren gir overraskende mye raklelyd fra seg og gir en ubehagelig resonanse i kupeen i 70 på 5-gir. 
Vår testbil var utstyrt med en tradisjonell 6-trinns automatgirkasse som stort sett fungerer greit mot motoren. 

Den har ingen sportsfunkjson og minner litt om en gammel Mercedeskasse. 
Litt treig og liker å holde motoren på lavt turtall. 
Men når den ikke henger med, kvitteres det med rykk og napp. 

Mye for pengene 

Det merkes at Opel har vært nødt til å prioritere. 
I det store og hele er Astra en bra bil med trygge kjøreegenskaper. 
De største kompromissene later til å ha skjedd på motor- og drivverkspakka. 

Bra priser og mye utstyr gjør allikevel at man får mye bil for pengene. 
Dieselen gir mest kjøreglede for pengene, men koster også 20.000 kroner ekstra. 
Den er likevel vårt førstevalg rent kjøremessig, og ettersom den naturligvis har en Euro 6-motor, så er det ingen som har tenkt å nekte blene innpass i byene heller. 
Dessuten er forbruket lavere, det samme med drivstoffprisene. 
Eneste grunn til da å kjøpe bensinmotoren er dersom du kun kjører veldig korte turer. 
