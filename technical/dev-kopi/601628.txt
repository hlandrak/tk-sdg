Nåtidens Joni Mitchell
Den engelske singer-songwriteren Laura Marling er bare 25 år, men har allerede snakket om å pensjonere seg fra musikkarrieren. 
Hun tok en pause og tilbrakte to år i USA. 
Da hun kom tilbake tok hun frem elgitaren istedenfor den akustiske, og hennes femte studioalbum «Short Movie» beveger seg derfor nærmere folk rock enn forgjengerne. 
Dette betyr selvfølgelig ikke at hun har lagt kassegitaren helt på hylla . 
Hun har beholdt soundet som gjorde henne kjent, men samtidig fornyet seg selv og vokst på tiden i USA. 
Hennes ærlige tekster er mer personlige enn tidligere, og hvert ord blir fremført med en intens troverdighet. 
I sangen «Strange» blir det nesten for mye, hvor hun nærmest krever oppmerksomheten til lytteren. 

Hennes melodier er utforskende , men samtidig fengende og akkompagnementet er enkelt, men detaljert. 
Opptil flere ganger minner stemmen og fraseringene om selveste Joni Mitchell og låten «How Can I» og «Gurdjeff´s Daughter» er prakteksempler på dette. 
Men samtidig føles det ikke som hun kopierer den gamle helten. 

Det er greit å ta seg en ferie iblant, men vi får håpe at Marling har lagt fra seg tankene om pensjonisttilværelsen, for dette vil vi så absolutt ha mer av. 
