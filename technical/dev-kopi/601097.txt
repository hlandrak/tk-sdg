Grønn eller dypgrønn økonomi?
Svein Hammer skriver oppklarende og godt om politikk på den grønn— grå aksen. 

"Fra evig vekst til grønn politikk"tar for seg de ulike tilnærmingene til klimakampen i politikken. 
Som kjent lever vi jo i en verden hvor økonomisk vekst er det rådende målet. 
Dersom vi ikke har det, må det gjøres noe. 
Slik tar folk for gitt at det skal være, men har egentlig folk spurt seg om det må være slik? 
Nei, det må ikke det, sier flere velrenommerte økonomiprofessorer. 
Faktisk kan det ikke være slik. 
Planeten vår er et begrenset sted, ressurser og areal er ikke uendelige. 
Hammer trekker linjene gjennom økonomiens historie, fra slik vi kjenner den til det nødvendige alternativet: 
Dypgrønn økonomi, også kalt sirkulær økonomi. 

Etter at «det grønne skiftet» ble kåret til årets nyord i 2015, er det ikke lenger noen tvil om at klimasaken har blitt en av de viktigste sakene jevnt over i norsk politikk. 
Det er ikke mange år siden man kunne snakke politikk med folk som aldri hadde hørt om Miljøpartiet 
De Grønne. 
MDG, hvem er egentlig de? 
Som Norges eneste parti med en økologisk bunnlinje, settes spesielt de under Hammers lupe. 
For mange kan det være oppklarende — spesielt for dem som fortsatt tviholder på en rød - blå akse. 
Med en solid bakgrunn fra ulike politiske leire, setter Hammer opp økologisme mot andre mer kjente ideologier. 
Lar økologisme og dypgrønn økonomi (som for all del ikke må forveksles med såkalt «grønn økonomi«) seg kombinere med liberalisme, sosialisme, feminisme og konservatisme? 
Uten å favorisere fra noe ståsted problematiserer og forklarer Hammer ypperlig hvordan de ulike ideologiene samspiller med økologisme. 
Det synes godt i denne boken at forfatteren er forsker fremfor politiker. 

"Fra evig vekst til grønn politikk" konkluderer ikke bastant, men åpner opp for diskusjon og videre samtale. 
For dem som ønsker et godt overblikk over forskjellene i den grønne politikken (for forskjellen mellom de ulike leirene er langt mer enn bare nyanser!), er denne boka absolutt å anbefale. 
