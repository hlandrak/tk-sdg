«Generasjon prestasjon» på norsk
Omtrent så kleint var det å være tiendeklassing. 

Herregud, så glad jeg er for at tiden som tiendeklassing ligger bak meg. 
«Psychobitch» minnet meg på hvor utrolig kleint og kjipt det kunne være, og det ser bare ut til å ha blitt verre siden den gang. 

Men filmen klarer ikke å si like mye om det tyngste temaet den tar opp. 

Marius (Jonas Tidemann) er et prakteksemplar fra generasjon prestasjon, en snill gutt som får gode karakterer, er god i sport, en forelders drøm. 

Klassens nyeste elev, Frida (Elli Rihannon Müller Osbourne), er utagerende og annerledes enn alle andre. 
Det går rykter om at hun har forsøkt å ta sitt eget liv. 

Da de to blir satt til å gjøre gruppearbeid sammen, går ikke ting som Marius forventer. 
Han forelsker seg i Frida, noe som passer svært dårlig med ønsket om å fremstå perfekt, både hjemme og blant venner. 

Det er artig at filmen på mange måter bygges opp som en klassisk amerikansk high school-film, bare her satt til Gjøvik. 
Tidlig nevnes det nært forestående skoleballet, spørsmål stilles om hvem som skal gå med hvem. 
Å gå med den rette er viktig. 

Ellers er det ikke mye amerikansk glamour over dette, og det er godt. 
Tiendeklassingene ser ut, og oppfører seg, som ekte tenåringer. 

Marius har vanlige problemer, føler på prestasjonsjaget, foreldrenes forventninger, sexpress, og alt annet som følger med det å være ung. 

Som å bekymre seg for at nestemann i toalettkøen skal tro at det er han som har etterlatt bæsjespor i do. 
Eller at hele familien buser inn i rommet mens han onanerer. 
Det skildres ekte, og er ordentlig kleint. 

Store deler av filmen går med til at Marius og Frida blir kjent, at de går fra å krangle, til å lekesloss og flørte. 

Dette er fint og flaut om hverandre, og spilles godt av begge de unge skuespillerne, men pågår for lenge. 
Det er begrenset hvor mange minutter i strekk man gidder å engasjere seg i to tenåringers katt og mus-lek. 

Det mest interessante øyeblikket i filmen oppstår når de tør å gå inn på det virkelig vanskelige temaet, når Marius endelig tør å spørre Frida om det beryktede selvmordsforsøket. 
Samtalen som følger er fin, og viktig. 

Det blir aldri annet enn hintet til deler av årsaken til at en tenåring kan vurdere selvmord. 
Det synes jeg egentlig er bra. 

Debatten raste, med god grunn, da Netflix-serien «13 Reasons Why» ga for tydelige eksempler på hvorfor og hvordan det kan gå galt. 

Det som videre omhandler selvmord, blir ikke så sterkt eller viktig som det burde. 
Jeg får aldri helt tak på hva «Psychobitch» egentlig vil si om ungdom som har det så vondt at de ønsker å ta sitt eget liv. 

Sammenhengen mellom nettopp dette og «generasjon prestasjon» kunne blitt tatt opp tydeligere. 

Kanskje er det fordi filmen tross alt handler mest om Marius, og at vi får se det som hender fra hans perspektiv. 
Uansett er nok det både Marius og Frida går gjennom noe mange ungdommer kan kjenne seg igjen i. 
