BMW 2-serie Gran Tourer har plass til et helt håndballag!
BMW inntar for alvor markedet for familiebiler, og det med en bil som vil imponere de fleste. 

BMW sjokkerte alle da de først fortalte at de skulle produsere 2-serie Active Tourer. 

For BMW skulle ikke lage forhjulstrekk, ifølge entusiastene. 
Ikke hadde de troen på turbo heller, og neimen om de skulle blande inn firehjulstrekk på sine M-biler. 
I dag er alt dette brutte prinsipper. 

Men det som virkelig ville fått Derrick til å rotere heftig i graven er at bilen vi i dag tester er en sjuseters flerbruksbil! 

Gran Tourer er altså den forlengede utgaven av 2-serie Active Tourer, som bare har fem seter. 
Den er strukket 21 cm i lengden, og har elleve cm lengre akselavstand. 

I tillegg er bilen hele fem cm høyere. 
Det gjør Gran Tourer betydelig mer romslig på innsiden. 

Se bilder av interiøret: 

Baksetene er regulerbare 13 cm i lengderetningen. 
Det er flere praktiske oppbevaringsrom til barnas leketøy. 
Det er underholdningsløsninger for hele familien, samtidig som sjuseteren har plass til hele 260 cm lange flatpakker, om du vipper fram baksetene og passasjersetet foran. 

Men det er fortsatt en BMW, så kjøreegenskaper er selvsagt også i fokus. 

Så hvorfor gjør BMW dette? 
Har Fritz og co. tyllet i seg så mange bayere at de fullstendig har mistet konseptene? 
Nei, det hele er et ledd i planen om forretningsutvikling. 
For BMW har tro på at kompaktsegmentet i Europa skal vokse med 90 prosent fram til 2020. 

Bevisst plan 

2-serie Gran Tourer har typisk BMW-trekk forfra. 
Meningen er at du skal kunne kjenne igjen merket selv i sladrespeilet når den ligger bak deg i trafikken. 
Men videre bakover er det veldig lite som minner om BMW. 
Bortsett fra en skarp hoftelinje ligner den mer på en hvilken som helst annen MPV med lange bakdører, høy taklinje og brå avslutning på hekken. 

På innsiden har BMW anstrengt seg for å tekkes småbarnsfamiliene. 
I Norge selges bilen kun som sjuseter, og de bakerste setene foldes elegant ned i gulvet når de ikke er i bruk. 
Selve sitteputen er uvanlig tynn, men skyv andre seterad litt fram og selv voksne kan ta plass for kortere turer. 

Se flere bilder av 2-serie Gran Tourer 

I dørlommene på bakdørene får du plass til 1,5-liters vannflasker. 
iPad-holdere og flybrett-bord kan kjøpes til å feste på forseteryggen, og andre seterad har plass til to store og et lite barnesete. 
Foran er det flere oppbevaringsrom enn hva som ofte er standarden i biler fra BMW. 

Verdens første 

Likevel burde det vært større rom foran girspaken i midtkonsollen. 
Om du ser på biler som Opel Zafira Tourer er det helt enormt med plass mellom forsetene. 

Men BMW vil ikke konkurrere mot Opel Zafira. 
Bilen vil ei heller konkurrere mot alternativer som Kia Carens eller VW Sharan. 

Til det er den både for dyr og/eller for liten. 

Tyskerne kaller dette verdens første premium kompaktbil med sju seter. 
I prinsippet har den ingen konkurrenter - ennå. 
De nærmeste BMW selv er villig til å peke på er Ford C-Max og VW Touran. 

Det du får med denne bilen, som ikke er hverdags for flerbruksbil-eiere, er relativt skarpe kjøreegenskaper. 

Jeg sier relativt, fordi helt perfekt er det ikke. 
Styrefølelsen er veldig skarp og god. 
Utviklerne har jobbet hardt med stivhet i chassis og strebet for å få understellet akkurat passe avstemt mellom sport og komfort. 
Det funker temmelig bra. 
Men det er ikke til å komme fra at bilen er strukket 21 cm. 
Det er mer bil som beveger på seg når du kjører aktivt i svingene. 

Men har du med deg familien, så våger du neppe presse den så hardt likevel. 

Vi har testet bilen med to motoriseringer - 220i og 220d xDrive. 
Støynivået er behagelig lavt og velger du bilen med adaptivt understell, hvor du kan justere stivheten i demperne, blir bilen riktig så anvendelig. 
Prestasjonene er det lite å si på i noen av bilene. 
Favoritten er likevel xDrive som har enda bedre feste. 

80 prosent nye kunder 

BMW Norge tror at så mange som 80 prosent av kundene vil komme fra andre merker. 
Omlag halvparten ventes å velge topputgaven 220d xDrive, som koster fra 479.500 kroner. 

Saken er likevel at du på en BMW må forvente å legge til mangfoldige tusen ekstra til utstyr. 
Resultatet blir at du må hoste opp 600- 650.000 kroner for å få en riktig utstyrt modell. 

Gran Tourer kommer i fire utstyrs versjoner: Advantage, Sport Line, Luxury Line og M Sport. 

Utover det er det lett å legge til utstyr som head-up-display, diverse kjøreassistanse-programmer, fot-åpning av bakluken, sportsseter, og mye, mye mer. 

Startprisen for 2-serie Gran Tourer er 348.000 kroner for 218i med en 1,5-liters tresylindret bensinmotor med 136 hestekrefter. 
Med diesel (216d) koster den fra 354.400 kroner, som er kun 500 kroner mer enn startprisen på utgående VW Touran. 

Bra med firehjulstrekk 

BMW har uten tvil laget en bra bil som vil appellere til dem som ikke har klart å finne en flerbruker som tiltaler dem. 
Her får du masse plass! 
Bagasjerommet tar fra 560-720 liter (avhengig av hvor langt fram andre seterad er justert) og legg ned setene, så sluker det hele 1.905 liter. 

Den økte høyden gjør det enkelt å ta barneseter inn og ut, noe som er kjærkomment for småbarnsfamiliene. 

Ekstra gledelig er det at den byr på mer kjøreglede enn hva standarden er for klassen, og firehjulstrekk er kun tilgjengelig på alternativer som VW Caddy Maxi og VW Sharan - inntil nye Ford S-Max kommer. 

Men som sagt tar BMW seg godt betalt for utstyr, og du må fort vente å hoste opp noen tusenlapper ekstra. 
Noe av utstyret er også unikt for klassen. 
Kjekt er for eksempel utstyr som «Traffic Jam Assistant», som hjelper deg med å akselerere, bremse og holde bilen i kjørefeltet. 

Utover det er ikke kjøreegenskapene på det nivået BMW-puristene kanskje forventer, men det er kanskje heller ikke mulig på denne type bil. 

Interiøret kunne også hatt flere oppbevaringsrom og noe bedre materialkvalitet, men alt i alt er 2-serie Gran Tourer et kjærkomment tilskudd til klassen! 

Bilen kommer til Norge i begynnelsen av juni. 

Reiseomkostningene til denne reportasjen er dekket av importøren. 
Les mer her 
