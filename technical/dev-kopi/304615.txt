Anmeldelse:Ny fulltreffer fra countrymusikkens superduo 

Emmylou Harris & Rodney Crowell følger opp Grammy-vinneren. 

ALBUM: 
De har kjent hverandre, og spilt sammen, siden 70-tallet. 
For vel to år siden gikk de endelig i studio som duo, og resultatet - og responsen - ble så bra at de allerede er klare med oppfølgeren. 

Og - samarbeidet har virkelig satt seg nå. 

Grammy-pris 
«Old Yellow Moon» ble belønnet med Grammy for beste americana-album og ble årets album under Americana Awards. 
Årets americana-duo/gruppe ble de også. 

At det er mer tradisjonell country enn americana er ikke så interessant. 

Til Oslo 
Dagbladet ga en femmer på terningen, og duoen kvitterte med en flott konsert i Oslo. 

Onsdag 15. juli står de igjen på en norsk scene - under nykommeren Oslo Fjordfest i Bjørvika. 

Nye låter «Old Yellow Moon» besto av eldre låter. 
Denne gangen har de også skrevet seks nye låter sammen, Crowell ytterligere to - de fleste i samarbeid med Will Jennings, Larry Klein, Mary Carr eller Cory Chisel. 

Crowell har dessuten plukket fram igjen en eldre låt og de to tolker en av Lucinda Williams' fineste («I Just Wanted To See You So Bad») og Amy Allisons «Her Hair Was Red». 

Produsent Joe Henry har ikke gjort dem til noe annet enn de er, den beste countryduoen som har sett dagens lys siden Robert Plant og Alison Krauss fant hverandre i 2007. 

Joe Henry lar dem rendyrke det. 

Egen sjanger 
Og vi snakker nesten om en egen sjanger her. 
Tenk bare på George Jones og Tammy Wynette, Loretta Lynn og Conway Twitty og Dolly Parton med Porter Wagoner eller Kenny Rogers - sistnevnte riktignok i søteste laget. 

Gram Parsons og Emmylou Harris utgjorde den ultimate, moderne countryduoen i et par års tid - inntil unge Gram døde av en overdose i 1973. 

Det var nesten utenkelig at «Emmy» skulle finne en verdig ertsatter. 

Backet av Crowell Hun skapte sin egen karriere, og hadde en periode med Crowell i backingbandet. 
Likevel skulle det altså gå nesten 40 år til de samarbeidet «på ordentlig». 

På «The Traveling Kind» befester de posisjonen som det nye superparet innenfor country/americana. 

Variert Albumet åpner like mykt og søtt som «Old Yellow Moon» avsluttet, og de veksler på å dominere innenfor duoformatet. 

Og - oppfølgeren er mer variert - country med en liten dose rock, cajun («Le Danse De La Joie») og til og med en liten jazztilnærming («The Weight Of The World»). 

Smektende 
Men det er fortsatt låtene som kan få hjerter til å briste som løfter prosjektet. 
«You Can't Say We Didn't Try» er like smektende som tittelen legger opp til, og Emmylou Harris synger om mulig enda flottere enn noen gang på nydelige «No Memories Hanging Round» og nyskrevne «Higher Mountains». 
For en låt! 

Den som ikke blir varm om hjertet av dette må fylle på mer frostvæske! 
