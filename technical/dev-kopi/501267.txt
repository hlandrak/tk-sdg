Kygo-triumf på hjemmebane
Kygos myke toner avsluttet Bergenfest-lørdagen med et smell. 

Hvor var du da flammene fra Kygos pyro-show danset til panfløytesoloen på «I See Fire»? 

Kygos fremføring av Ed Sheeran-remiksen på Plenen på Bergenhus var et av mange øyeblikk som viste at Fana-gutten er i ferd å lære seg alle triksene i live-boken — og noen til. 

Kygo hadde publikum i sine hule hånd fra begynnelse til slutt, og han viste seg på alle måter å være en verdig hovedattraksjon på Bergenfest-lørdagen. 

Høflig, vanlig bergensgutt 

I fjor var det Lana Del Rey som skapte hysteri lørdagskvelden på Bergenfest. 
Den myteomspunne amerikaneren fikk frem fjortishylene slik bare en ekte popstjerne kan. 

I år ble altså de euforiske tilstandene skapt av Fana-gutten Kyrre Gørvell-Dahl, bedre kjent som Kygo, en person som i utgangspunktet har veldig lite popstjernemystikk ved seg. 
Han er bare en høflig, vanlig bergensgutt. 

Det som derimot er litt mystisk- og for noen helt uforståelig- er hvordan denne bergenske 23-åringen har klart å bli et av popverdenes største navn på så pass kort tid. 

For halvannet år var det ingen som hadde hørt om Kygo, nå opptrer han på store festivaler verden over og har over 500 millioner avspillinger på Spotify. 

Sin egen stil 

Men det hele er egentlig ikke så rart. 
Kygo har nemlig funnet sin egen stil, sitt eget lydbilde. 
Han har funnet opp et fargefilter som han kan bruke igjen og igjen helt til solen går ned. 
Og hvis det er én ting som er viktig i popbransjen, så er det å ha sin egen greie. 
Hvis ikke kan man nesten bare gi opp. 

Kygo har nemlig funnet sin egen stil, sitt eget lydbilde 

Kygo har også vært heldig med timingen. 
Man har sett en «myk vending» i popmusikken de siste årene. 
For noen år siden støtte man på harde og kantete dubstep-rytmer nesten overalt i den kommersielle popmusikken, nå spiller singer-songwritere som Ed Sheeran og Ben Howard stadionkonserter med sine myke toner. 

Storslått 

Kygo starter showet på Bergenhus med Seinabo Sey-remiksen «Younger», en av hans første store remikshiter. 
Bilder av laguner og palmer beveger seg over de gigantiske tv-skjermene på scenen og det blir nesten tropestemning i den iskalde nordavinden på Bergenhus. 
Så kommer remiksene på rekke og rad: den allerede nevnte «I See Fire», The Weeknds «Often» og ikke minst Marvin Gayes «Sexual Healing». 
Live-showet er storslått og visuelt, og Kygo opprter som en blanding av DJ og musiker. 

Men akkurat hvordan låtene blir til der Kygo står på scenen er det vel ytterst få på den fullsatte Plenen som bryr seg om. 

Bare må like det 

Kygo har også med seg gjester: 
Kyla La Grange kommer på scenen og synger sin egen «Cut Your Teeth», uten at det sitter helt, og James Hersey dukker opp på «Coming Over». 

Gjesten som imidlertid bidrar til å virkelig løfte Kygos live-show, er Parson James, som synger Kygos egen «Stole The Show». 
Og det er når Kygo spiller sine egne låter det virkelig tar av på Bergenhus. 

Han avslutter konserten med «Firestone», uten gjestevokalist, men med et voldsomt fyrverkeri. 

Kygo sparer ikke på noe når han holder sin største konsert noen gang på hjemmebane. 
Kitch-faktoren er tidvis skyhøy, men showet— både det musikalske og det visuelle- er tidvis så langt over kanten at man bare må like det. 

Som popstjerne 

Om dette er begynnelsen påen lang og stor internasjonal karriere for Kygo, eller om han blir en døgnflue, er umulig å si. 

Men denne lørdagskvelden i juni, da han vendte hjem til sine egne som popstjerne, vil definitivt være verdt et kapittel når Bergens moderne pophistorie skal skrives. 

Og uansett hva som måtte skje: 
Vi vil alltid ha minnet om de panfløytedansende flammene på scenen på Bergenhus. 
