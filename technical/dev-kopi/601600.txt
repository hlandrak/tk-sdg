Den melankolske hit-maskinen
Abel Tesfaye har gått fra å være undergrunnsmusikkens mystiske og melankolske skygge til å bli verdenskjendis og hersker av hitlistene under navnet The Weeknd. 
På tross av hit-stemplene henger fortsatt den mørke sounden med inn i hans andre album. 
«Beauty Behind the Madness» beveger seg fra de rolige balladene til pumpende dansegulvlåter. 
Blant platas første finner vi den delikate «Loosers». 
Blandingen av groovy piano, produserte samples, brassband og flere spennende detaljer får hodet til å gynge med. 

Hans nummer én hit «Can´t Feel My Face» er skrevet sammen med selveste Max Martin og har blitt blant årets heteste hits. 
Man kan nok høre mer av Martins signatur i låten «Shameless» somminner om en ballade Justin Timberlake kunne hatt i sin låtsamling. 
Tesfaye synger i hvert fall like bra med sin Michael Jackson-influerte fraseringer. 

Tekstene handler om det vanlige — sex, dop og kjærlighet, men opptil flere ganger er de skrevet med en humoristisk undertone som redder ham fra klisjeene. 

Denne plata inneholder låter i toppsjiktet innen populær r&b, Dessverre er avslutningslåten «Angel» blant de kleineste balladene hittil i år. 
Et knallalbum som rundes av med et dvaskt klapp. 
