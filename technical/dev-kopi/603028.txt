Problemer på horisonten
Horizon Ablaze hadde elementene mot seg da de åpnet Southern Discomfort Metal Festival fredag kveld. 

Konsert Horizon Ablaze Southern Discomfort Metal Festival Kick Scene, Kristiansand Fredag 7. september 

Det første som slår en halvgamling som undertegnede i møte med et moderne metalband som Horizon Ablaze, er det store alvoret. 

Så godt som alle bandene jeg vokste opp med – og nå snakker vi om et spekter som spenner fra Kiss og Iron Maiden til Slayer – lente seg tungt på mer eller mindre corny gimmicker. 
Hos kristiansandsbandet Horizon Ablaze er det derimot eksistensiell smerte og konsentrert musikalsk presisjon som gjelder. 

For å si det på en annen måte: 
Jeg tør vedde på at det blir en ganske annen stemning under konserten til lørdagens Southern Discomfort-headliner Candlemass. 
Mens 80-tallssvenskene på teatralsk vis synger om demoner og trollmenn og andre fantasifostre, handler låtene til Horizon Ablaze om noe så reelt og så vondt som psykiske lidelser. 

At tekstene til vokalist André Kvebek er så godt som umulige å få med seg på Kick i kveld, spiller liten eller ingen rolle. 
Musikken taler sitt tydelige språk. 

Den i lengden endimensjonale dødsmetallen fra sine to første album, later Horizon Ablaze til å ha lagt bak seg. 
Kveldens repertoar er i hvert fall viet de like brutale, men langt mer dynamiske låtene fra det fremdeles ferske albumet "The Weight of a Thousand Suns". 

Og en stund er alt som det skal være. 
Kvebek brølesynger med autoritet og har en behersket, myndig tilstedeværelse som veier opp for de andre medlemmenes relative anonymitet. 
Lyden er dessuten forbløffende høy og god med tanke på at dette er festivalens åpningskonsert. 
De hyppig brukte doble basstrommene til Kevin Kvåle sitter som knyttneveslag i mellomgolvet. 

Så skjer det som ikke skal skje: 
Gitaren til Stian Ruethemann konker ut. 
Det har visst noe med det infernalske regnværet å gjøre. 

Horizon Ablaze, proffe som de er, holder konserten gående som kvartett. 
Men det er vanskelig nok for første band ut å skulle skape stemning om ikke en viktig komponent i lydbildet plutselig blir borte og verdifull spilletid går med til teknisk fikling. 

Ruethemann er tilbake tidsnok til å gi avslutningsnummeret "Insidious" tyngden det fortjener, men for seint til at konserten som helhet ikke føles sørgelig, forsmedelig amputert. 

Vi får håpe at sola skinner neste gang Horizon Ablaze skal spre mørke i hjembyen. 
Så pass har de faktisk fortjent. 
