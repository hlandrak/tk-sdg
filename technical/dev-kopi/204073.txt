Lundhags Dovre 40l
Pris: 999kr, XXL 

Lundhags Dovre er en romslig og stor sekk. 
Hoftebeltet er veldig bredt, har god padding og også relativt brede stropper til å feste beltet med. 
For noen vil de imidlertid oppleves som for store, og det er litt dårlige justeringsmuligheter. 
De med smale hofter kan få problemer med å få den til å sitte godt på hoftene, så de må bære for mye på skuldrene. 
Pluss for to store lommer med god plass til nødproviant, nøkler eller mobiltelefon. 

Skulderremmene er behagelig på damer, men kan oppleves som noe trange til menn. 
Den justerbare brystreima kan reguleres i høyde ved hjelp av slisser på skulderreimene – som kan være litt problematisk hvis du har store hender. 

Også ryggen er godt paddet med egen korsryggpute, som hjelper sekken å sitte godt på ryggen. 
Den gjør imidlertid at sekken føles litt stiv, og tung. 

Sammenliknet med konkurrentene blir denne betydelig varmere i ryggen, og etter en times tur er vi ganske klamme på ryggen. 
I tillegg har sekken et forlenget ryggparti i bunnen som fort kan gnisse litt dersom du ikke får sekken til å sitte som støpt. 

Hovedrommet kan deles i to med draw-string, og det er en egen glidelås som gir tilgang til nederste del av sekken. 
Størrelsen innvendig gjør at det er lettere å pakke ting nedi sekken, også litt større turutstyr. 
Det er få muligheter til å stramme inn sekken. 
Det gir sekken dårlig stabilitet når den er pakket lett – den blir litt vinglete og føles litt lite stabil. 

Selv om sekken har både to små hemper på lokket og en sikksakk-strikk som dekker store deler av fronten, er det betydelig færre valgmuligheter for å feste ekstra utstyr her enn på flere av de andre sekkene. 

Sekken har en glidelåslomme på lokket. 
Sekkens to sidelommer er det litt vanskelig å komme til når man går. 

Stoffet føles solid, men det er ikke regntett, og det følger heller ikke med ekstra regntrekk. 
