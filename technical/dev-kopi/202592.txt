TEST:Sony SmartBand 2 SWR12 

Aktivitetsarmbåndet er kjedelig, traust, ser billig ut - og koster altfor mye i forhold til hva det lover å gjøre. 

Sonys første aktivitetsarmbånd fikk gode skussmål på Dinside, og stakk av med både terningskast fem og anbefalt produkt-stempel i mai 2014. 

Tidligere i høst kom oppfølgeren, SmartBand 2, med pulsmåler som den store nyheten. 
Dessverre følger det ikke opp i fotgjengerens fotspor. 

Det har blitt dobbelt så dyrt, det ser ikke spesielt stilig ut, og det koster rett og slett for mye med tanke på hva det lover å gjøre. 

Traust design 

Sony SmartBand 2 er et ganske ordinært aktivitetsarmbånd med et skikkelig traust design i svart, myk plast. 
Det er ikke direkte ubehagelig å ha på seg, men materialet puster ikke så godt, så det blir ofte svett på undersiden når vi er ekstra aktive, noe som igjen fører til irritasjon på huden. 

Selve aktivitetsmåleren til SmartBand 2 er en separat dongel som kan tas ut av armbåndet. 
Det var ganske vanlig på de første aktivitetsarmbåndene fra et par år tilbake, og vi opplever det som litt umoderne i 2015, for å ikke snakke om at det gir en litt billig-følelse (og prisen er nærmere 1.200 kroner). 

Du må dessuten ta aktivitetsmåleren ut av armbåndet når du skal lade den, noe vi helst skulle vært foruten. 

Standard ladeplugg 

På den annen side skjer lading via micro-usb-kontakt; noe de fleste har liggende nå til dags, eller som er enkelt å få tak i. 
En del andre aktivitetsarmbånd, som de fra Fitbit og Jawbone, bruker en særegen ladekabel eller ladedokk, som det er vanskelig å få kjøpt erstatninger til. 

SmartBand 2 skal i motsetning til en del andre aktivitetsarmbånd være helt vanntett, og kan brukes i ferskvann ned til 3 meter i opptil 30 minutter. 
De fleste konkurrenter er typisk bare vannbestandige, det vil si at de tåler regn og svette. 

For enkel app? 

SmartBand 2 er et aktivitetsarmbånd uten skjerm. 
Med andre ord kan du ikke se hvor mange skritt du har gått eller hvor lenge du har sovet uten å bruke den tilhørende SmartBand 2 SWR12-appen, tilgjengelig for både Android og iOS. 

Sonys app er enkel, på godt og vondt. 
Den er forsåvidt lett å bruke, men gir lite og for dårlig innsikt i din daglige aktivitet. 

Du kan se hvor mange skritt du har gått hver dag denne uka og forrige uke, men hva gjør du så med det? 
Du får ikke tips til forbedring som hos Jawbone. 
Du får faktisk ikke omregnet skrittene til avstand engang. 

Du premieres heller ikke etter hvert som du oppnår ulike mål, som hos eksempelvis Fitbit. 
Det er heller ingen sosiale funksjoner som lar deg konkurrere mot venner. 

For målgruppen, altså hobbymisjonisten, ville flere slike detaljer økt nytteverdien og ikke minst motivasjonen betraktelig. 

På Android er det lagt opp til at du skal bruke Sonys LifeLog-app i tillegg, og denne gir faktisk noe mer detaljert informasjon, men to apper er én for mye i våre øyne. 

Optisk pulsmåling 

Den store nyheten til SmartBand 2 er optisk pulsmåler. 
Den er ikke like nøyaktig som pulsmålingen du får via pulsbelte, og våre tester viste et avvik på 5-10 pulsslag. 
Den kan likevel gi en grei indikasjon på hvor pulsnivået ligger. 

Vi opplever imidlertid at pulsmålingen ramler ut under treningsøkter. 
Under en timeslang løpetur var det nesten ingen registrering av puls overhodet. 
Armbåndet lagrer heller ikke treningsøkter med puls, så det er ingen mulighet for historiske analyser. 

Nå er ikke et aktivitetsarmbånd med pulsmåling nødvendigvis et direkte alternativ til en pulsklokke. 
Pulsmålingen her skal være mer for å kunne gi et riktigere bilde av hvor mange kalorier du forbrenner i løpet av en dag. 

Men de beste aktivitetsarmbåndene vil kunne gi gode nok målinger til at hobbymosjonisten kan dra ut målrettet pulstrening kun med dette. 

Sony bruker dataene til å anslå spennings- og stressnivået ditt i løpet av dagen. 
Akkurat det liker vi ganske godt, selv om vi kunne ønske oss at appen ga tips til hvordan vi eventuelt kunne blir mer avslappet. 

For øvrig blir gange og jogging logget automatisk. 
Skrittellingen virket ganske nøyaktig, men vi savner at den også registrerer antall trappetrinn vi har gått. 
Og det var ikke alltid den fikk med seg at vi hadde løpt. 

Hva vibrerer egentlig? 

Som forgjengeren har SmartBand 2 vibrasjonsvarsler for innkommende anrop og tekstmeldinger. 
Du kan også få varsler fra tredjepartsapper på mobilen. 

Uten skjerm er det imidlertid vanskelig å se hva slags type varsel det er. 
Det finnes små LED-lys på armbåndet som skal indikere om noen ringer eller sender melding, men du må vri håndleddet for å kunne se det. 
Vi tar heller opp telefonen. 

Armbåndet har automatisk søvnregistrering, men denne virker også for sensitiv, og flere ganger trodde den at vi sov når vi på kveldstid bare satt i sofaen og så på tv. 

«Smart vekking»-funksjonen, som bruker søvnmønstreret ditt til å vekke deg når du sover lett, er svært nyttig, men vibreringen er ikke spesielt diskret, så den kan også vekke sidemannen under vekkingen (noe vi faktisk opplevde flere ganger). 

Dårlig batteritid 

Det mest skuffende med SmartBand 2 er imidlertid batteritiden. 
Med pulsmåling aktivert holder den kun to dager av gangen, mens konkurrenter som Fitbit Charge HR, Jawbone UP3 og Polar A360 holder i alt fra fire dager til over en uke. 

Den skal holde fem dager i såkalt stamina-modus, som er når du skrur av pulsmåling, men det ønsker vi i grunn ikke å gjøre. 

Konklusjon 

Selv om noen sikkert vil ha nytte av Sony SmartBand 2, gjør den etter vår mening ikke jobben som aktivitetsarmbånd spesielt godt, i hvert fall ikke etter dagens standarder. 
Ikke minst er det vanskelig å få et aktivt forhold til bevegelse når man ikke har en skjerm å følge med på i løpet av dagen. 

Når SmartBand 2 koster omtrent like mye som aktivitetsarmbånd med skjerm, for eksempel Fitbit Charge HR, har vi vanskelig for å gi vår anbefaling denne gangen. 
Litt upålitelige målinger, lite gjennomførte apper og dårlig batteritid trekker også ned. 

Sony Smartband 2 SWR12 
