«What Keeps You Alive»:Brutal relasjon 

Filmanmeldelse: 
«What Keeps You Alive» er grøsseren som får deg til å se på dine nærmeste med mistenksomme øyne. 

Alt ligger til rette for en fredelig weekend langt til skogs. 
Jules (Brittany Allen) og Jackie (Hannah Emily Anderson) har kommet til førstnevntes familiehytte – stor og rustikk med veggene fulle av historie – for å feire sin ett års bryllupsdag med mat, vin og sex. 
Men allerede fra første stund er det små ting som skurrer. 

Denne kanadiske lavbudsjettgrøsseren får det meste ut av et åpenbart nokså beskjedent budsjett. 
Den er følsomt spilt. 
Den er intelligent regissert. 
Og den er noe nær 100 prosent uforutsigbar: 
Etter en halv times tid går filmen abrupt fra å være et jordnært, småcreepy relasjonsdrama, til å bli en brutal kamp på liv og død. 
«Hva om partneren din er en helt annen enn den hun har gitt seg ut for å være?» er det ubehagelige spørsmålet man sitter igjen med etter å ha sett «What Keeps You Alive». 

Undertegnede tar seg i å stille spørsmål ved enkelte av valgene karakterene tar. 
Mot slutten må det også være lov å mene at plottet tar en vending eller to for mye. 
Men – jøje meg, altså! – det skal nerver av stål til for ikke å bli revet med av denne effektive, lille thrilleren. 

Roy Søbstad 
