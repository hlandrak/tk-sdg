Jostein Gaarder med roman som står ansikt til ansikt med døden
Boka fungerer bedre som essay enn som diktning. 

Døden slutter av gode grunner aldri å være et tema i litteraturen. 
Vi vet ikke når den inntreffer, bare at den helt sikkert dukker opp. 
Hva den byr på, er det ingen som kan fortelle oss. 
Den truer med å ta fra oss alt vi har av minner og erfaringer, dessuten alt og alle som omgir oss i verden og virkeligheten. 

«Det er kjipt å dø,» som hovedpersonen i Jostein Gaarders nye roman, «Akkurat passe» uttrykker det. 

Eventyrlig hytte 

I romanen skildrer Gaarder paret Albert og Eirin, som møter hverandre en vakker dag i 1972 i pauserommet på Sophus Bugges hus på Blindern. 
De blir forelsket ved første blikk. 
I yr henrykkelse kjører de en dag bil på måfå i østlandsområdet. 
Langs Tyrifjorden kommer de til en avkjørsel med et skilt der det står Glitretjern. 

Etter å ha gått en stund innover i marka, kommer de til en hytte og et tjern. 
De bader nakne før de bryter seg inn i hytta og overnatter der. 
Mange år seinere er denne hytta til salgs, så de kjøper den. 
Den blir et fast punkt for paret og deres etter hvert tre barn. 
De kaller den Eventyrhuset. 

En fatal beskjed 

Både denne innledende opplevelsen og romanens tittel henviser til eventyret om «Gullhår og de tre bjørnene». 
Gullhår finner som kjent ut at den minste bjørnens stol, grøt og seng er «akkurat passe». 
Historien fins også i andre varianter, som utredes i teksten. 

Historien om ekteskapet og det spesielle forholdet til Eventyrhuset fortelles i 2009 av Albert. 
Han har fått en fatal beskjed av sin fastlege, for øvrig hans gamlekjæreste og tidvis elskerinne Marianne. 
Nå har han reist opp til Eventyrhuset for å bestemme seg for hvordan han skal takle dette. 
Samtidig skriver han ned sin historie i hytteboka. 

En sammenheng? 

Jeg går ikke inn i detaljene her, ettersom det fra forfatterens side bygges opp til visse spenningspunkter. 

Albert er alene. 
Kona Eirin, som er biolog, befinner seg i Australia på en konferanse. 
Gjennom teksten reflekterer han over tilværelsens mysterier, først og fremst døden, men også livet og det merkverdige at vi mennesker på jorda har fått forhold som er «akkurat passe»: 

«Ifølge astronomene lever vi på en steinplanet som ligger i den såkalte «gullhårsonen» rundt en sol i verdensrommet, det vil si i den beboelige sonen. 
Her er det ikke for kaldt til at liv kan oppstå og trives, og her er ikke for varmt heller, men akkurat passe. 
Her er akkurat passe kaldt og akkurat passe varmt til at det kan finnes rikelig med flytende vann. 
I kosmisk sammenheng er slike forhold en utsøkt sjeldenhet.» 

Essay-partier 

Albert er lektor av yrke, men er en ivrig amatørastronom og gir underveis noen utredninger om kosmos, stjernemylderet der ute og utviklingen av mennesket, i partier der romanen glir over i essayformen. 
Ja, enkelte formuleringer tyder på at Albert i alt dette øyner en slags mening, eller et håp om en større sammenheng i det hele. 

«For jeg opplever ikke lenger at jeg sitter her og tenker bare for meg selv. 
Mer og mer opplever jeg nå at jeg tenker og skriver på vegne av hele universet.» 

Tematisk knytter Gaarder seg til populære forfattere som Carlo Rovelli («Syv korte leksjoner i fysikk») og Yuval Noah Harari («Sapiens»), mens han i partiene om dødens ubegripelighet ikke er helt ulik utgangspunktet i Bernhard Ellefsens «Imot døden». 
Men dette er altså en roman, i likhet med tidligere filosofisk/skjønnlitterære fortellinger der Gaarder grubler over døden, særlig «I et speil, i en gåte» (1993). 
Det henvises direkte til Bill Brysons bok «En kort historie om nesten alt» (Gaarders bok har undertittelen «En liten fortelling om nesten alt»). 

For dypt og for mye 

Om oss mennesker skriver Gaarder: 
«Vi ser akkurat litt for dypt og for meget.» 
Denne formuleringen er hentet fra Henri Barbusses roman «L’enfer» («Helvete»), som blir brukt av den selvbestaltede filosofen Colin Wilson i den innflytelsesrike boka «The Outsider» («Utenfor sirklene»), fra 1956, der han utforsker det utpreget splittede mennesket i det 20. århundret, etter at Nietzsche har forklart at «Gud er død». 

En vanlig mann 

Nå er det langt fra Albert til Wilsons desperate og fremmedgjorte outsidertyper. 
Gaarders hovedperson er en relativt alminnelig mann, med alminnelig omsorg for sine nærmeste og en normal samvittighet for sitt tilløp til svik. 
Hans tankeliv er heller ikke spektakulært, verken når det gjelder menneskets beskjedne plass i den store sammenhengen eller følelsen av absurditet overfor døden. 

I de fortellende partiene av boka blir språket for flatt, refererende og for lite dynamisk. 
Jeg kommer ikke inn i nervesystemet til personene som skildres. 
Dermed blir jeg heller ikke skikkelig engasjert i deres skjebne. 
Men Gaarder vil nok treffe mange hjemme med de eksistensielle tankene som strømmer gjennom boka. 
Spørsmålet er om dette en god roman? 
Jeg vil si at den er akkurat passe. 
