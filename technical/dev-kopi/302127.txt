Slaver i tiden
Et velsmurt og variert Enslaved med stødig kurs inn i mørket. 

ALBUM: 
«In Times» markerer det trettende (!) albumet på merittlisten til vestlandskvintetten Enslaved, og med det settes bandet på det norske musikkartet som landets mest produktive (ekstremmetall)band. 

Jo da, backkatalogen svinger både opp og ned, men har gitt bandet formidabel suksess, internasjonal annerkjennelse og fire Spellemannpriser i baggen. 
Enestående altså, i norsk målestokk. 

Riffmaestro, Ivar Bjørnson, viser seg fortsatt å være en utømmelig kilde av solide metallriff og viderefører Enslaveds ferd mot nye musikalske høyder og lek med sjangergrep - innhyllet i et detaljerikt lydlandskap med overbevisende selvtillit. 

Godt variert og dynamisk låtmateriale preger «In Times» seks relativt lange spor: 
En velsmurt symbiose av ekstremmetall, progressive passasjer, vikinghymner og overskytende melodi. 

For, på tross av voldsomme kaskader med hissig vokal og maskingeværtrommer, høres og føles plata ekstensivt rolig, samtidig som lytteropplevelsen gis godt dramaturgisk rom. 

På godt og vondt, selvsagt, for i sum kunne «In Times» alltids ha tøyd sjangerstrikken enda lenger. 
Mer faenskap i monitor, takk. 
Mer tjall, mer lek og enda mer musikalsk utfordring har da aldri skadet noen. 

Likevel snakker vi, totalt sett, om et selvsikkert band med stadig evne til å yte og stødig kurs inn i (ut fra?) mørket. 
«In Times» er ingen klassiker, men gud bedre, all kudos for helstøpt håndverk. 

Derfor - I disse tider - med «utryddelsen av gitarrocken», er det deilig å se en av våre aller største rockestolper fortsatt sette skapet solid på plass. 
