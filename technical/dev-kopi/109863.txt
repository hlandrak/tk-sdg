Spillanmeldelse:«Dust: 
An Elysian Tail» 

(VG Nett) 
«Dust: 
An Elysian Tail» er et av de aller vakreste spillene på Xbox Live Arcade. 

«Dust: 
An Elysian Tail» er et spill jeg har fulgt nøye med på siden det ble vist på E3-messen i 2010. 
Nå er det endelig sluppet ut på Xbox Live, og resultatet skuffer ikke. 

Spillet koster 1200 Microsoft-poeng (omtrent 100kr) og er et 2D actionspill som kombinerer elementer fra både rollespill, plattformspill og klassisk «beat-em up». 

Det første man legger merke til her er den fantastiske visuelle stilen. 
Dette er ikke bare pent, det er direkte inspirerende å se på. 
Den fargerike, håndmalte stilen vekker minner fra fjorårets «Rayman: Origins», men her med enda mer levende, stemningsfulle omgivelser og litt færre morsomme grimaser. 
Og flere lem. 

Et annet visuelt kjennetegn er at alle rollefigurene presenteres som menneskeliknende dyr. 
Enten man liker eller misliker dette designvalget er det tydelig at enorme mengder dedikasjon og kjærlighet har gått inn i å skape disse figurene og verdenen de oppholder seg i. 

Estetikk har selvfølgelig lite å si hvis spillet ikke er gøy å spille. 
Spillet låner som sagt fra flere genrer og du vil ikke finne spesielt mange originale ideer. 
Men det som er her fungerer likevel bra. 

Kampsystemet dreier seg i stor grad om å få en lengst mulig kombo mens du meier ned utallige mengder monstre på reisen din gjennom grønne skoger, mørke huler og fjell. 
Rollefiguren din blir sterkere underveis, og du kan selv velge om du vil prioritere fysisk styrke, utholdenhet, helse eller spesialangrep. 

Dette systemet er spennende i begynnelsen, men etter noen timer håpet jeg stille for meg selv at spillet ville introdusere noen nye elementer for å holde kampene interessante. 
Det skjedde aldri. 

Kampsystemet blir aldri direkte kjedelig, men føles noe repetitivt, og jeg sitter igjen med følelsen av at det kunne vært mer enn det er. 

Med jevne mellomrom besøker du trivelige landsbyer, der du får en liten pause fra kamper og action og tar imot små sideoppdrag fra de fargerike innbyggerne. 
I disse landsbyene foregår også mye av spillets historie. 

Det er nemlig en del plott og dialog man skal gjennom før man når slutten av «Dust». 
Og selv om historien til tider er litt melodramatisk tar den seg selv aldri for alvorlig, med en del humor og selvironi her og der. 

Det er også mye fokus på utforsking, og dette er godt gjennomført. 
Massevis av godt gjemte rom og skatter skjuler seg i spillet, og det er alltid spennende å gå tilbake til tidligere områder med nye ferdigheter for å se hva mer man kan finne. 
Du får hele tiden beskjed om hvor mange hemmeligheter som er igjen å oppdage. 

Det kanskje mest imponerende med «Dust» er at hele spillet, med unntak av musikken, er laget av én person. 
Dean Dodrill er skaperen av spillet, og det er tydelig at han har hatt anledning til å uttrykke visjonen sin for fullt. 

Som en helhetlig opplevelse føles spillet bare riktig, og over alt ser du bitte små detaljer som minner deg på hvor mye av «det lille ekstra» som finnes her. 

Til tross for et noe repetitivt kampsystem er «Dust: 
An Elysian Tail» en imponerende utgivelse som fortjener sin plass sammen med «Limbo» og «Braid» som en av de beste spillopplevelsene som finnes på Xbox Live Arcade. 

DUST: 
AN ELYSIAN TAIL Plattform: 
Xbox Live Arcade Genre: 
Actionrollespill Alder: 7 år Utvikler: 
Humble Hearts Utgiver: 
Microsoft Mer info (Wikipedia) 
