Anmeldelse av «Tante Jane»:Hjelp, tante svinger øksen 

Tore Renbergs komedie «Tante Jane» er på godt og vondt som en veldig lang revysketsj. 

Stykket tar bare en time, men innen publikum er tilbake i virkelighetens absurde teater er én finger hugget av, to karakterer drept og mange onelinere om manglende forståelse av feminisme og Ibsen levert. 

Akkurat som på revyscenen er karakterene tydelig tegnet. 
Her har vi de to narkomane som med shortsen langt ned på rumpa bryter seg inn i en Dallas-inspirert leilighet på jakt etter penger. 
Leiligheten eies av Jane, som kommer inn på scenen med nettingstrømper, trashy skinnskjørt og altfor dyp utringning. 

Hun har andre planer for kvelden enn Netflix og chill: 
Hun skal drepe ektemannen Håvard, og hun har fått med seg en medsøster av det høygravide og lavintellektuelle slaget. 
De narkomane kameratene forstår litt for sent at kombinasjonen er farligere enn heroin. 

Gøy som sketsj 

Premisset for komedien – eller sketsjen om du vil – er ganske morsomt. 
Kostymene til Ingrid Tønder setter karakterene i et nylig amerikanisert Norge. 
Dette er den kulturelle lavklassen i den økonomiske overklassen. 

Her har karikaturen alltid forrang for karaktertegningen. 
Det store spillet overskygger nyansene. 
Heldigvis er dette et gjennomført grep i både regi, kostyme og spill. 
Pål Christian Eggen går Åpen Post-sketsjene en høy gang når det gjelder narkoman stemme og bøyde knær. 
Kristin Grue er så herlig lavpannet som den gravide Susanne at hun bør få skolerevyprisen 2019. 
Det hele blir riktig så lettfordøyelig i Fridtjof Såheims stramme regi. 

Men selv om øksen svinges hardt og ofte, blir det i lengden uinteressant å se på karikaturer som av ukjent årsak hater hverandre. 

Kultursnobbens kveld 

Det føles som om Renberg sparker nedover på en påstått, nyrik arbeiderklasse han egentlig aldri har møtt. 
Haha, den nyslanke moren til den narkomane gutten tror at det er Ibsen som har skrevet Katt på hett blikktak. 
Hihi, innbruddstyven tror at han kunne blitt lærer og egentlig er intellektuell. 
Uoups, den fulle kvinnen tenker på U2 når hun hører om #metoo. 

Det siste var morsomt. 
Jeg lo ganske lenge av akkurat den. 

Og ja, jeg skjønner at Renberg vil vanlige folks dobbeltmoral til livs. 
Han vil vise hvordan feminisme kan brukes som både smykke og selvbedrag, og hvordan relativiseringen av ideologi og fakta er et tegn i vår tid. 
Satiren treffer ikke spesielt godt, selv om det er mange snertne replikker. 

Kanskje burde hovedkarakterene vært litt mindre Dallas og litt mer hverdagsfeminist. 
Kanskje burde Renberg gitt et bankende hjerte til i hvert fall én av sine rollefigurer. 
Nå er Tante Jane en komedie med mange vitser, og ingen varme. 

En moderne folkekomedie 

Tore Renberg kaller Tante Jane for en farse, men jeg er usikker på om det egentlig er det. 
Det er i så fall en farse uten forviklinger. 

Tante Jane er kanskje nærmere folkekomedien, som forsvant fra norske scener ved årtusenskiftet. 
For første gang i mitt liv savner jeg den. 
Særlig når jeg tenker på Andreas Markussons folkekomedie 17. mai på Oslo Nye Teater fra 1997. 
Også her spilte Marit Andreassen og Geir Kvarme mot hverandre. 
Andreassen som alternativ dame med lange øreringer, mens Geir Kvarme var naboen med hockeysveis og harryvaner. 
De barket selvfølgelig sammen så snart de møttes i bakgården. 

Disse karakterene føltes som oss, slik vi var da. 
Det sier noe om oss, slik vi er nå, at vi helst ler av noen langt fra oss selv. 
