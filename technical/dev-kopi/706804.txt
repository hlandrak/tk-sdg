Koselig og bittersøt historie om gamle komiker-stjerner
«Helan & Halvan» følger to falmende stjerner som forsøker å gjenreise sin tidligere status. 
Men egentlig handler filmen mest om et rørende vennskap. 

Helan & Halvan 

Sjanger: 
Komedie / Drama 

Skuespillere: 
Steve Coogan, John C. Reilly 

Regi: 
Jon S. Baird 

USA / Storbritannia / Canada, 2018 

Lengde: 1 t. 38 min. 

Aldersgrense: 
Tillatt for alle 

Tiden går fort i showbiz. 
Det går ingen automatikk i at det som var stort for fem eller ti år siden får noen som helst oppmerksomhet i år. 
Mange artister har opplevd at karrieren har vokst og vokst i et forrykende tempo, for så plutselig å havarere fullstendig. 
Dette er på ingen måte noe nytt fenomen, og det kommer smertelig fram i regissør Jon S. Bairds film om de to komikerne Stan & Ollie, best kjent som Helan og Halvan her hjemme. 

Etter en innledende scene fra tiden da de to gjorde det stort i Hollywood med sine filmer, hopper vi 16 år fram i tid, til et regnfylt og grått Newcastle. 
Det umake komikerparet har vært ute av drift en tid, og forsøker nå å blåse nytt liv i karrieren med en siste film. 
De har en produsent på gli i London, men må gjøre en turné for å vise at de fortsatt har det som trengs for å folk til å le - og legge igjen billettpenger. 

Det fungerer bare sånn noenlunde. 
Det viser seg snart at den britiske promotøren er en sleiping som ikke har tenkt å legge to pinner i kors for å hjelpe komikerduoen. 
Den mystiske produsenten som skal finansiere filmen er på sin side mistenkelig fraværende, og svarer ikke på Stan Laurels mange telefoner, noe sistnevnte unnlater å røpe for sin makker. 

Om dette skyldes omsorg for for den stadig mer overvektige vennen med den skrantende helsen eller en uvilje mot å ta inn over seg de grelle realitetene, gir ikke Baird noen klare svar på. 
Heldigvis, får man si. 
Den forsiktige, antydende stilen gjør at det skjøre forholdet mellom disse to mennene framstår som veldig realistisk. 
De ligner til forveksling et gammelt ektepar, som på sin egen stillferdige måte sameksisterer, men hvor gamle konflikter ligger og ulmer rett under overflaten. 

Det er vanskelig å tenke seg to skuespillere som kunne fungert bedre i disse rollene enn Steve Coogan og John C. Reilly. 
Samspillet dem imellom står ikke tilbake for de to skuespillerne de skildrer, og Baird får godt fram kontrastene mellom den intelligente engelskmannen som det renner komiske ideer ut av ustanselig, og den amerikanske levemannen som vil glede alle og unngå konflikter for enhver pris. 
De er også utstyrt med to bedre halvdeler som gir ytterligere farge og komikk til historien. 

Filmen har imidlertid noen svakheter som til tider skygger for den ellers gode og hjertevarme historien. 
Man har for eksempel lagt inn en del slapstick-scener hvor skuespillerduoen tar sine særegenheter på lerretet og scenen inn i hverdagslige situasjoner. 
Det framstår mest av alt som et litt fånyttes forsøk på å lage komedie av det som på alle mulige andre måter er en dramafilm. 
En annen svakhet er at manuset rett som det er glatter over der det kunne vært tydelig. 
For eksempel blir det stadig skrevet inn ulike bortforklaringer for hvorfor showene i Storbritannia er så dårlig besøkt. 
De spiller i for små saler. 
Folk tror ikke det er de ekte Helan og Halvan som spiller. 
Promotøren er en drittsekk. 
Dessuten er responsen fra publikum alltid fantastisk, samme hvor glissent det er i salen. 
Kanskje hadde filmen hatt godt av å være litt mer nådeløs, slik publikum jo vitterlig kan være. 
