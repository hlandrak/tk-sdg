Maksimum Jack White
Jack White er en mann som har havnet på rett hylle her i livet. 
Han er rockstjerne, plateprodusent og plateselskapsmogul. 
Han kan spille med hvem han vil — enten det er The Rolling Stones eller Neil Young eller et nytt band han nettopp har oppdaget - og gir ut album under både eget og andres navn. 
Heldiggrisen gjør kort sagt akkurat det han har lyst til. 
Her er han tilbake med semi-supergruppen sin. 

Som på de to foregående Dead Weather-albumene - og strengt tatt også alle andre Jack White-initierte prosjekter - går det i en hektisk og stakkato form for garasjerock. 
Noen ganger låter det som Led Zeppelin, andre ganger mer som Captain Beefheart. 
At White - i tillegg til å spille trommer i stedet for gitar - deler vokaljobben med Alison Mosshart fra The Kills, gjør knapt noen forskjell. 
Mossharts stemme er jo til forveksling lik hans. 

Og nok en gang er intensitetsnivået høyt. 
Selv om alle de 11 første låtene isolert sett er gode - og de aller beste av dem, «Buzzkill(er)» og «Three Dollar Hat», blant årets tøffeste rocklåter overhodet - er det temmelig utmattende å skulle høre dem på rappen. 
At den tolvte viser seg å være en pen ballade, kommer faktisk som noe av en lettelse. 
