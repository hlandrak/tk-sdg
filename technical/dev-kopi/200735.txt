HP Spectre X360 - 2016-utgaven
En av fjorårets mest vellykkede hybrider har blitt oppgradert. 
Hva sier vi nå? 

PC-markedet er under hardt press. 
Den siste tiden har Sony, Samsung og nå sist Toshiba, gitt opp forbrukermarkedet - og vi må være forberedt på at flere følger etter i tiden som kommer. 

Den eneste av de store produsentene som opplevde vekst i fjerde kvartal (sammenlignet mot fjerde kvartal 2014), var Apple - som bare tilbyr maskiner i premium-segmentet. 

Lekker hybrid-PC 

Og det er nettopp dette premium-segmentet HP henvender seg til med sin hybrid-PC Spectre X360. 
Med hybrid menes her at den berøringsfølsomme skjermen kan skyves helt rundt, slik at maskinen kan fungere som et nettbrett. 
Den kan også brukes i «teltmodus» (se bildet under) for eksempel til presentasjoner i små møterom. 

Stadig flere hybridmodeller fra ulike produsenter lander nå på denne formfaktoren, noe vi absolutt har sansen for. 
Et meget fleksibelt skjermledd er dessuten en stor fordel i seg selv, for eksempel mellom trange seterader på buss, tog eller fly. 

Dette er nytt 

Fjorårsutgaven av X360 fikk terningkast 5 og Anbefalt produkt-stempel fra Dinside-redaksjonen. 
Nå er 2016-utgaven på plass, og i tabellen under har vi sammenlignet spesifikasjonene på de toppspekkede versjonene for deg: 

Som du ser av tabellen, har PC-en blitt oppgradert med siste generasjon Intel Core i7-prosessor (Skylake), Windows 10 Home, bedre webkamera og flere nye fargekombinasjoner. 
Vårt testeksemplar har koksgrå overflate med detaljer i blank kobber, noe som gir PC-en et enda mer eksklusivt preg enn forgjengeren, mener vi. 

Nytt er også at Beats-samarbeidet er avsluttet, og nå er PC-en utstyrt med høyttalere fra Bang & Olufsen. 
Etter vår mening er ikke forskjellen i lydbildet veldig stor. 
Diskanten er god og klar, mellomtonene får også godkjent, mens bassen godt kunne vært hakket tydeligere. 

Mangler USB-C 

Det er ellers lite å utsette på spesifikasjonene. 
Mye hentet fra øvre sjikt, og maskinen fremstår som godt oppdatert - med unntak av én liten ting: 
Vi savner en USB-C-port. 
Denne porten åpner for mange nye bruksområder, noe du kan lese mer om her. 

Siden mye av det øvrige er likt med forgjengeren, er de neste avsnittene er i stor grad sammenfallende med testen fra i høst. 

Premium all the way 

Skjermen har et lyssterkt og høyoppløst IPS-panel, og kan betraktes fra nær død vinkel, helt uten at kontrasten avtar og farger inverteres. 
Skulle du ønske å koble til en ekstern skjerm, vil MiniDisplay-porten sørge for å forsyne selv eksterne 4K-skjermer med full oppløsning. 

Det som ikke kommer fram i listen over er byggekvaliteten. 
Den er rett og slett meget god og solid, og 2016-utgaven får du i flere forskjellige fargekombinasjoner. 

Foruten et godt avstivet aluminiums-chassis, må vi trekke frem det bakgrunnsbelyste tastaturet, som er et av de bedre vi har prøvd på lenge, med minimal svikt og støysvak tasting. 

Eneste lille ankepunkt er enter-tasten, som er litt liten i forhold til hva vi skulle ønske. 
Merk også at ><-tegnene er plassert til høyre for mellomromstasten, ikke ved venstre shift-tast, som er standard. 

Pekeplaten støtter naturligvis multiberøring, og må være en av klassens bredeste. 
Skrolling med to fingre går silkeglatt, omtrent som på toppmodellene fra Apple og Samsung. 
I tillegg kan man selvfølgelig bruke direkte berøring på skjermen, men vi antar at de fleste foretrekker pekeplate når man jobber i PC-modus. 
Berøringsfølsomheten på skjermen er uansett upåklagelig, den støtter inntil 10 fingre om gangen, noe mer enn det er sjelden hensiktsmessig. 

Smart design 

Alle tilkoblinger sitter på venstre og høyre side. 
Her er det verdt å merke at også av/på-knappen sitter her, samt volumjustering og en egen knapp som henter fram startmenyen. 
Alt dette skyldes naturlig nok at dette er en hybrid, og ved å skyve skjermen helt rundt slik at den dekker baksiden, har du i praksis et nettbrett. 

I motsetning til i Windows 8 er det et skille mellom PC- og nettbrettmodus i Windows 10. 
Apper kjører ikke lenger i vinduer, kryssene forsvinner øverst til høyre, skjermtastaturet dukker opp når det er nødvendig og startmenyen dekker hele skjermbildet. 
På Spectre X360 får du spørsmål om du vil bytte modus så snart du har snudd skjermen, så brukeropplevelsen er blitt langt bedre i Windows 10. 

Forbedret ytelse på flere punkter 

I testen av 2015-utgaven trakk vi fram at maskinen bød på god ytelse. 
2016-utgaven har blitt noen strå hvassere. 
I diagrammet under har vi sammenlignet ytelsestall fra Passmark Performance Test, som gir et godt bilde av hvor mye forbedring det er snakk om: 

Fortsatt er SSD-ytelsen litt lavere enn vi hadde forventet, med 300/270 MB pr sekund i lese/skrivehastighet. 
Mange byr på mer enn det dobbelte nå. 

Den mest signifikante forbedringen har faktisk skjedd på grafikksiden, der 3D-ytelsen i snitt har økt med 37 prosent. 
Dette er fortsatt ingen PC som tilfredsstiller gaming-segmentet, men går du ned på oppløsning og detaljrikdom, kan du fint spille mange 3-4 år gamle titler med brukbart resultat. 
Alt av 2D-materiale flyter fint, inkludert video i 4K-oppløsning på ekstern skjerm. 

Helt lydløs er maskinen ikke, men vifteaktiviteten var hyppigst i starten av testen. 
En av synderne er demoversjonen av sikkerhetsprogrammet fra McAfee, som kjører en haug prosesser i bakgrunnen. 
Etter at vi avinstallerte dette, ble maskinen tyst omtrent umiddelbart. 
Windows 10 er allerede utstyrt med sikkerhetspakken Defender, som - kombinert med sunn fornuft - gir tilstrekkelig beskyttelse på internett for de aller fleste av oss, mener vi. 
Den er dessuten langt mindre plagsom og ressurskrevende. 

Forbedret battertid 

Hva mener du? 

Er Spectre X360 lekrere enn en Macbook? 
(Avsluttet) 

Batteritiden var ett av ankepunktene forrige gang, og det er gledelig å se at også den er forbedret. 
Ved kontinuerlig videoavspilling (720P) holdt batteriet i overkant av 7 timer, som er rundt én time forbedring siden sist. 
Ved minimal belastning, kun tilkoblet trådløst nett, holdt batteriet ut i 774 minutter, altså nesten 13 timer. 
Det betyr at HP sitt anslag om rundt 9,5 timer ved variert bruk stemmer ganske godt overens med våre målinger. 

Konklusjon 

Årets Spectre X360 er ikke dramatisk forbedret fra fjorårets modell, men spesielt forbedringene i batteritiden er svært kjærkommen. 
De nye fargekombinasjonene bidrar også til at dette er en PC som skiller seg positivt ut i mengden. 

Og så var det dette med nettbrettmodus da. 
Nye 10" nettbrett veier gjerne rundt halvkiloen. 
Denne veier tre ganger så mye. 
Selv om Windows 10 har blitt et voksent nettbrett-OS, er vi litt usikre på hvor mange som kommer til å bruke X360 i nettbrettmodus i særlig grad. 
I tillegg til høy vekt er dessuten app-utvalget, kvalitet og aktualitet i skrivende stund langt bak iPad og de beste Android-brettene. 

Da er det greit å vite at Spectre X360 først og fremst er en ypperlig PC som er fullt kapabel også som nettbrett - dersom du skulle få behov for det. 
Totalt sett er dette fortsatt en av de aller beste hybridene vi har testet, og vi opprettholder derfor både terningkastet og anbefalt-stempelet. 

Se uansett våre plusser og minuser i oppsummeringsboksen under, og få spesielt med deg testene av Dell XPS 13 og Asus ZenBook UX305 før du går til innkjøp. 
Her finner du også de andre PC-testene våre. 

HP Spectre x360 13-4104no 
