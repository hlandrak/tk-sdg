Bokanmeldelse:Lene Lauritsen Kjølner «Dakota rød» 

Lene Lauritsen Kjølners krimromaner likner ikke på noe annet i det norske krimlandskapet. 

Med bøkene om privatdetektiven Olivia Henriksen har Kjølner skapt seg en egen krimnisje som forlaget har gitt betegnelsen «kosekrim», en slags krysning mellom klassisk krim og chick-lit. 

Her er det lite avkappede kroppslemmer, og den største ansamlingen av blodrød væske finner vi på dyre vinflasker. 
Hovedfokuset ligger på mellommenneskelige relasjoner, og hverdagsliv som er gjenkjennelig for de fleste. 
«Dakota rød» er tredje bok i serien, og dette er Maria Lang møter Agatha Christie med en liten dæsj Bridget Jones og Camilla Läckberg. 

En klassisk whodunnit-historie satt til Kjølners krimunivers Ankerholmen, som hun har plassert like utenfor Tønsberg. 
Det handler om kynisk forretningsdrift, et tema som har gått igjen i Kjølners romaner. 

Byggmester Birger Bergersen skaffet seg mange uvenner da han slo firmaet sitt konkurs, en avgjørelse som medførte økonomiske tap for flere. 
Det er derfor mange mistenkte når Bergersen blir funnet død i flykabinen etter et seminar med Byggmesterforbundet, skutt med en spikerpistol. 
Siden den lokale flyforeningen ikke stoler på politiets kompetanse, blir Olivia Henriksen kontaktet. 

Kjølners heltinne har hatt en rivende utvikling siden vi først møtte henne som arbeidsledig eks-diplomatfrue i «Høyt henger de», hvor hun uforvarende snublet over et mord. 

Som krimhelt har hun ingen superkrefter, og heller ingen laster som hemmer henne i hverdagen – hvis man da ser bort fra god mat og sjokolade. 
Hun er en herlig normal hedonist og feminist som setter like stor pris på turene med hunden Dino, som å nyte en flaske Perrier en varm morgen i Frankrike. 

I en tid hvor kvinner på Olivias alder finner det vanskelig å etablere seg med nye karrierer, har hun etablert sin egen arbeidsplass. 
Hovedfokuset ligger på å overvåke utro partnere, men av og til må hun altså gi seg i kast med mord, en oppgave hun utfører bevæpnet med like mengder nysgjerrighet og sarkasme. 
Kjølner skriver med stort overskudd, humor og har treffende observasjoner av moderne kvinneliv. 

Boken har lite fokus på adrenalinskapende spenning, men desto flere atmosfæriske skildringer av mat, mennesker og natur. 
Til tider oppleves teksten som for skravlete, og det kan synes som om morderjakten bare er et godt betalt tidsfordriv for Olivia, hvis motivasjon som privatdetektiv fremstår uklar utover de økonomiske incentivene. 

Boken har flere spennende ansatser til interessante konflikter som burde vært tatt mer tak i, spesielt gjelder dette Olivias forhold til politiet og dobbeltrollen som hennes kjæreste, politimannen Torstein, befinner seg i. 

Mer brodd og dybde i teksten, og en større følelse av mål og mening hos hovedpersonen vil kunne løfte denne fargerike og originale krimserien høyere. 
