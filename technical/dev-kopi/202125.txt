TEST:BMW M235i xDrive 

BMWs morsomste bil. 

Vår testbil koster den nette sum av 917.590 kroner. 
Nesten en million for BMWs minste kupe-modell. 
Det er jo hinsides. 
Eller er det egentlig så ille? 

Svært kjøreglad 

Husker du M3 tredje generasjon M3 fra 2004? 
Størrelsesmessig er disse omtrent like. 
M3 hadde en selvaspirerende 3,2 liter på 343 og 365 Nm), 6-trinns SMG-girkasse (tilleggsutstyr) og bakhjulsdrift med sperre i bakakselen. 

Den klarte 0-100 på 5,2 sekunder og hadde en toppfart på 250 km/t, og gjorde livet skikkelig surt for datidens Porsche 911. 

Ja, spør du oss er den fortsatt noe av det morsomste BMW har bygget, og den kostet da også 936000 kroner i 2001. 

M235i er faktisk billigere, 14 år etter. 
Den har en 3-liter med to turboer på 326 hester og 450 Nm, 8-trinns automatgir og firehjulsdrift. 

Til tross for firehjulsdriften, utstyret, alle ekstra deler som turoboer og elektronikk, samt innbakt sikkerhet, er nykommeren faktisk noen kilo lettere og blant det artigste du kan kjøre med BMW-logo i dag. 

Totalen gjør den i tillegg både kjappere og sikrere. 

Klassisk sportsbil 

M235i er en fullverdig Grand Tourer i ordets rette forstand, og BMW har evnet å bake inn den klassiske godfølelsen: 

Du sitter lavt, tilbaketrukket i en intim kupe, får en en deilig klassisk avdempet syngende rekkesekser i front, og en utpreget bakhjulsdrevet følelse og balanse. 

Det er rett og slett egenskaper mange verdsetter hos sportsbiler. 

Firehjulsdrift 

Testbilen har firehjulsdriften xDrive. 
Det koster drøyt 35.000 kroner og vil føles verdt pengene på vinterstid. 
xDrive merkes ikke på annen måte enn at den gjør bilen ekstremt forutsigbar, letthåndterlig og potent. 
Glem hjulspinn annet enn på vinterføre. 

Dette er verdige konkurrenter i samme prisklasse. 

Understellet inngir en fantastisk trygghet i sving. 
Hver gang jeg tror jeg kjører på grensen, oppdager jeg alltid at jeg har mye å gå på. 

xDrive og elektronikk er ryddehjelp når du finner på at du vil gi full gass midt i svingen - uansett føre. 

Er det grep gir den pulver, er det ikke, distribueres kreftene til de hjulene som får bilen til å gå den veien du ønsker. 
Det effektive xDrive-systemet gir lite rom for bajaskjøring så lenge det er grep. 
På vinterføre derimot, vil du finne ekstremt mye glede i å slå av ESP-systemet. 

Motor 

Turbo gjør underverker for motordynamikk og forbruk. 
Forbruket står neppe i fokus for de som velger seks sylindre, men med mindre du er en banefreak, vil du sette pris på at turboene får fart i bilen omtrent fra tomgang. 

Maks dreiemoment oppnås allerede fra 1.300 omdreininger og beholdes til 4.500, mens makseffekten ligger ved 6.000 omdreininger. 

Effektmessig legger den seg godt under Mercedes-AMG CLA45 med 360 hk, men den kampen skal den rene bakhjulstrukne M2 ta seg av. 
For øvrig med den samme motoren som i testbilen, men med noe mer krefter. 

Kjøremodus 

Knappen ved siden av girspaken endrer karakteren på bilen såpass mye at den faktisk blir brukt ganske mye. 

EcoPro blir riktgnok ikke brukt veldig mye av meg. 
Den blir rett og slett litt sløv. 
Comfort er derimot fin for å beholde førerkortet, og foretrekkes når man bare skal fraktes. 

Men skal du gjøre noe så enkelt som å kjøre forbi, er veien kort til Sport. 
Responsen er vesentlig kvikkere og gir maksimalt utbytte av sekseren som befinner seg under panseret, ikke minst takket være en litt grovere tone ut av eksosrøret. 

Ikke på langt nære så mye som hos AMG, men det gir et svakt hint om gurgling, og vi tror mange vil trives med sport til daglig kjøring. 

Men når man vil ha det gøy på krøllete vei eller bane, er det Sport+ som skal aktiveres. 

Da holder bilen superlenge på girene og turtallet er generelt høyt. 
Respons på pedaler, styring og fjæring er også i adrenalin-mode. 

Girkassen slår her inn girene litt mer brutalt. 
Kanskje ikke av nødvendigshetsgrunner – det føles heller ut som en elektronisk manøver for at du skal føle deg litt kulere bak rattet. 
Selvfølgelig kan du gire manuelt både bak rattet og på stikka, med oppgiringer ved å trekke i spaken. 

Større enn du tror 

BMWs minste coupé er bygget på 1-serien og har i grunn alle forhold mot seg når det gjelder innvendig plass. 

Plasseringen av motor, girkasse og drift bak stjeler nyttig plass, men den byr faktisk på langt mer plass enn konkurrenter som Audi TT, Toyota GT86 og Porsche 911. 

Fire under 1,80 sitter faktisk bra . 
Spesielt i forsetene på vår testmodell. 

Innlastingshullet i bakluka er ikke det største, men selve bagasjerommet rommer mye. 
Med 40/60 delbar rygg og skiluke blir den ganske så brukervennelig. 

Ja: 
Trenger man ikke fire dører og høy bil, er faktisk ikke 2-serie Coupé et dumt alternativ. 

Den har elektrisk justerbare seter med alle rettigheter: 4-veis korsryggstøtte, justerbar bredde og lengde, massevis av tilt og mulighet til å sitte lavt eller skyhøyt. 
Personlig liker jeg likevel looken på sportsstolene i stoff bedre. 

Merk deg også at instrumenteringen har akkurat samme layout og funksjonalitet som de dyrere BMW-modellene. 

Dyr, men godt utstyrt 

Vi kommer likevel ikke utenom at prisen på en snau million kroner er høy, og det er da også derfor vi ikke ender høyere opp på terningen. 

Trøsten for de heldige som har råd, får en bil som oppleves som godt utstyrt: 
Intelligente Xenonlys med automatisk nedblending er på plass. 
Dynamisk kjørecomputer like så. 
Navigasjon, internett, DAB+ og lyd fra Harman Kardon holder kosen oppe i bilen. 
