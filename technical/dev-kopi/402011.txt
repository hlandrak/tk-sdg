Anmeldelse av «Kunsten å falle»:Unyttige kvinner som falmer, famler og faller 

Totalt forfall, men ikke nok humor i Sara Stridsbergs tragedie på National. 

«Det finnes to sorter kvinner. 
De er de som vil ha makt i verden og de som vil ha makt i sengen. 
Jeg ville ha begge deler, og det kaller jeg praktisk politikk». 

Dette sier en høyhælt Erland Bakker som ca. 1,90 Jackie Kennedy, iført Chaneldrakt, pillebokshatt, Diorveske over armen og et mystisk smil. 
Hans entré skaper den eneste store latteren i denne forestillingen. 
Det burde vært mange fler. 

Moren, den 78 år gamle Store Edie (Kari Simonsen), og datteren, den 56 år gamle Lille Edie (Liv Bernhoft Osa), lever sammen i restene av fordums storhet. 
Deres tragedie ville vært større med mer humor og flere kontraster. 
Monotonien her truer selve fremdriften i stykket. 

Skam over familien 

Da kommer altså Bakker inn, i en av flere roller, mer som tiltrengt komisk avbrekk enn som motstykket til de to eksentriske og møkkete overklassekvinnene det har gått ut med. 

De lever i ett av de 27 rommene i et forfallent strandhus i East Hampton, det amerikanske aristokratiets lekeplass. 
Der bor også 16 katter, en vaskebjørn, rotter som tror de er i paradis og fugler som flyr inn og ut av ødelagte vinduer. 
Under påtrykk av naboer, sommergjester, sønner, helseråd og resten, strekker Jackie ut en hjelpende hånd; de to kaster tross alt skam over familien. 

Virkeligheten uten penger 

Hvorfor den prisvinnende svenske forfatteren og dramatikeren Sara Stridsberg har villet utforske deres skjebner, skyldes formodentlig en fascinasjon over fallet til to virkelige personer: 
Big Edith og Little Edith Bouvier Beale. 

De var kjent fordi de var kjent og fordi de var ukonvensjonelle, men mest fordi de var i familie med Amerikas førstedame. 
Men de var også unyttige, uten utdannelse, uten arbeid, uten menn. 
Moren har ødelagt datterens sjanser i sin redsel for å være alene. 

De to ble også noen av de første realitystjernene etter at de i desperasjon solgte seg for 4000 dollar til en dokumentar, Grey Gardens, som ble en kultfilm i 1975. 
Denne lå til grunn for den prisvinnende TV- filmen med samme navn (2009), og en musikal har også sett Broadways lys. 

Kaos og kattepiss 

I skuespillet er forfallet allerede totalt. 
Mor og datter forgår pengelense i søppel og kattepiss, i gjensidig avhengighet og en god del hat, og av kulde og sult. 
Det sistnevnte passer godt med Lille Edies anoreksi, men særlig sunt er det åpenbart ikke. 

De to er ute av stand til å ta vare på seg selv eller siste rest av en slags verdighet. 
Kari Simonsen kommer seg ikke ut av nattkjolen og Bernhoft Osa skifter i ett sett – hun var en gang modell. 
Etter at hun satte fyr på håret sitt, ble hun også kjent for sine mange turbaner. 

De to lever i gamle drømmer og minner som i noen øyeblikk åpner seg avgrunnsdypt, før de igjen forsvinner inn i en annen tid og et annet sted. 
Lydbildet er kjente og romantiske sanger fra 1940- og 1950-årene, som «Tea for Two» og «Moon River». 

Av teaterannonsen fremgår det at denne forestillingen blir satt opp på Amfiscenen til høsten. 
Det føles nesten urettferdig å anmelde versjonen i den lille Malersalen. 
Trolig vil det smelle mer og tydeligere i replikker og regi i neste runde. 
