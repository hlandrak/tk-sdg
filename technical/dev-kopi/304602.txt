Viljen til å si noe viktig er klar.Valget om hva har nok vært vanskeligere. 

Forsøk på relevans 

TEATER: 
Cathrine (Marit Synnøve Berg) og Ylva (Ester Grenersen) er søstre. 
Cathrine er gift med Tommy (Terje Ranes), Ylva er kjæreste med Jesper (Tom Styve). 

Alle har jobber der de, hver på sitt vis, har i oppgave å hjelpe andre: 
Cathrine, Ylva og Tommy arbeider henholdsvis som bistandsadministrator, helsearbeider i felt i Leger uten grenser og fredsmekler i Afrika, Jesper arbeider på NAV på Hamar. 

Sjekklister 

«Fire forsøk på å gjøre en forskjell» er Teater Innlandets forsøk på å skape betydningsfullt teater om livet som hjelpearbeider, og samtidig, å analysere ønsket om å hjelpe. 

Det handler om den personlige kostnaden ved en tilværelse utenfor standardrammene, og det handler om flukten fra standardrammene og inn i tilværelsen utenfor dem. 
Det handler om profesjonsperspektiver og om å føle seg alene i sin forståelse av verden, om følelsen av at andre ikke kan ha de samme innsiktene, når de ikke har de samme erfaringene. 

«Du aner ikke», sier Cathrine. 
«Du forstår ikke hva det innebærer», sier Ylva. 

Det handler dessuten om prinsipielle syn på å hjelpe, personlig og felles ansvar, makt, mulighet, påvirkning og egen vinning, ønsket om en bedre verden, og uenighet om hva en bedre verden er eller hva som skal til for at en skal kunne komme fram til den. 

Puslespillbrikkene er mange, og hver for seg gir de relevante innganger til tematikken. 
Forsøkene på å forbinde dem virker likevel noe forserte, som om Bugge, Eidsvold og ensemblet har hatt foran seg to separate punktlister over slikt de ville ha med: 
En liste over personlige årsaker til, og konsekvenser av, valget om et liv som hjelpearbeider. 
En liste over synspunkter som skal ytres. 

Stykkevis 

Fortellingen finner sted i et land i Afrika, i huset der Cathrine og Tommy bor. 
De to har problemer i ekteskapet. 
Ylva og Jesper, som ikke har sett hverandre på lenge, er på besøk. 
Konflikten Tommy megler i kommer nærmere, og brått er det ikke lenger trygt å gå ut. 

Gjennom korte, episodiske scener - forestillingen er i sin helhet bare en time og ett kvarter lang - tegnes grunnskisser av de fire personenes individuelle problemer, traumer og skader, forholdene mellom to og to av dem, den utrygge samfunnssituasjonen de sammen befinner seg i, og de diskusjonene de har seg imellom om grunnsyn og hvordan en best kan gjøre en innsats. 

Scenen mørklegges mellom de ulike sekvensene, for å understreke at der går tid og skjer andre ting mellom dem, skjønt dette framgår også av dialogen, og av hendelsene. 

«Fire forsøk på å gjøre en forskjell» forsøker ikke å skape et utfyllende eller helhetlig bilde. 
Hver scene peker utover seg selv, med antydninger og forklaringer om situasjoner og diskusjoner som går dypere og videre enn det som der og da blir vist. 
Det samlede inntrykket de etterlater seg, blir likevel nokså oppstykket og til dels overfladisk. 
