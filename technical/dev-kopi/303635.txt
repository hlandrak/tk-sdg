«Closer»-Frida med fengende oppfølger
Mange kommer til å like denne plata. 

ALBUM: 
Store forventninger er knyttet til denne utgivelsen. 
Frida Amundsen (22) fra Vaksdal tok både Norge og store deler av Europa med storm da hun i 2011 debuterte med singelen «Closer». 

Den havnet også på hitlistene i Skandinavia og Mellom-Europa. 
På norsk radio ble låta årets mest spilte, og debutalbumet «September Blue» ble streamet 12 millioner ganger. 

Dette er hennes andre album, produsert av svensken Simon Nordberg, og med låtskriverbidrag på engelsk av sangeren selv, pluss litt hjelp fra Kents Jocke Berg og Kaiser-Janove. 
Produksjonen er på både rytmefull og naken, med stort spillerom for Amundsens intime og uttrykksfulle stemme. 

Klangen er mektig, men ikke svulstig. 
Til tider balanserer hun på grensa til det teatralt inderlige, men ramler ikke utfor. 
Sangene er stort sett fengende, men på en litt for velkjent måte. 

Når dette er sagt, er det en utvikling både i uttrykket og i produksjonen. 
Et lovende, nesten bristeferdig album. 
