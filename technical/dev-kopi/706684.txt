Sparsomt møblert hotellroman
BOK: 
Sparsomt møblert hotellroman blir litt for kontrast- og konturløs med sine rene flater. 

Kjersti Bronken Senderud: 
Hotellet. 
Roman. 
189 sider. 
Oktober. 

To tenåringsjenter, den ene litt eldre enn den andre, skifter på å føre ordet i denne beretningen om noen sommeruker på et rolig hotell et sted langs norskekysten. 
Den ene jenta er fastboende, ettersom det er moren hennes som driver det lille hotellet. 
Den andre jenta ferierer der for første gang, sammen med det som er igjen av familien: faren og broren. 
Moren døde for kort tid siden, og savnet etter henne går som en stille undersang gjennom det hele. 
De to jentene blir ikke venninner i løpet av oppholdet, snarere går de og vokter på og skuler til hverandre. 
Det skyldes kanskje kjemi eller sjalusi, en uuttalt rivalisering om den nesten voksne gutten Njål, som hjelper til i resepsjonen og også er en av de fastboende, for hotellet har også noen helårsboende gjester, mennesker som av ulike grunner har strandet her. 

Forfatteren får til en stemning, og noen fine karakterskisser, som imidlertid forblir på skissestadiet. 
Men greit nok, det er vel litt av poenget her, for som i livet ellers får vi mer et inntrykk av personligheter, uten at vi blir virkelig kjent med dem. 
Spørsmål blir stilt, men ikke besvart. 
Gåter lest, men ikke løst. 
Faren er overhengende for at kammerspillet underspilles. 
Det hjelper ikke at de to alternerende fortellerstemmene er så like at det bare er ytre tegn som orienterer oss om hvilket jeg det er som snakker. 
Vi fornemmer av andre signaler at de to er ganske ulike personligheter, men de høres likt ut, som to projeksjoner av forfatterens egen stemme. 
Resultatet blir litt kontrast- og konturløst. 

Kjersti Bronken Senderud (f. 1971, deb. 
1997) har tidligere skrevet åtte diktsamlinger og tre prosabøker. 
I denne hennes tredje roman går det kanskje litt vel stillferdig for seg, selv om poetens stilsikkerhet er hørbar. 
Mange norske romaner i dag slår meg som forvokste noveller, og denne kan kanskje tjene som eksempel på denne tendensen. 
Man kaller gjerne en slik stil stram eller minimalistisk, men når det vi får servert egentlig bare skulle rukket til en novelle, blir det vel snarere det motsatte: noe uttværet, en suppe kokt på en spiker. 
