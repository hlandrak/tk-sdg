DAB-RADIO TEST:VQ Hepburn 

Joda, vi syns den er søt. 
Men utseendet er heldigvis ikke alt. 

I takt med at slukkedatoen for FM-nettet rykker nærmere har utvalget av designradioer med DAB blitt stadig større. 
Men et pent utseende er ikke alt. 
Spørsmålet er om Hepburn-modellen har noe mer å by på. 

På papiret ser det i hvert fall bra ut. 

En ting er at du kan velge mellom FM og DAB-radio, men radioen har også Bluetooth-tilkobling som som lar deg spille av musikk fra mobilen eller nettbrettet ditt. 

Den kan også styres via en app (iOS og Android er støttet), og selv om vi bare har brukt den på kjøkkenet kan du putte inn batterier og ta den med deg ut av huset. 

Så langt så bra altså. 
Men hvordan virker den i praksis? 

Design og materialkvalitet 

Smak og behag kan alltid diskuteres, men selv har vi ganske enkelt sans for retro-stilen View Quest har valgt på Hepburn-modellen. 

Sett forfra, og spesielt på litt avstand, kan den fort bli tatt for å være en eldre klassisk radiomodell. 
At den er av nyere dato avsløres likevel kjapt av styreknappene og displayet på toppen. 

Merk deg at alle betjeningsknappene befinner seg på toppen av radioen, og selv om det kanskje kan se slik ut på bildene så er ikke bærebøylen i veien: 
Den er det nemlig bare å bøye bakover når radioen er satt på plass. 

Selve bærebøylen og risten over høyttalerne er i metall mens selve kabinettet er kledd i noe vi antar er kunstlær: 
Det gjør uansett jobben, og materialkvaliteten står definitivt ikke tilbake for konkurrentene i denne prisklassen. 

Vår testmodell er av den mintgrønne typen, noe vi synes kler den godt. 
Skulle du være uenig er det likevel ikke noe problem: 
Her kan du nemlig velge mellom 10 andre farger, så det bør være fullt mulig å finne en du liker. 

Er den enkel å bruke? 

Spør du oss hjelper det fint lite med fancy finesser dersom produktet er tungvint å bruke, og Hepburn svikter heldigvis ikke: 

Alle knappene og bryterne er for eksempel tydelig merket, så med mindre du har 10 teknotommeltotter er dette en radio du ikke trenger å bruke bruksanvisningen for å bruke. 
Du veksler for eksempel mellom de ulike inngangskildene (FM, DAB, mobil eller AUX-inngang) ved å trykke på Source, og aktiverer ved å trykke tuning-knappen inn. 
Displayet lyser forøvrig opp hver gang du trykker, noe som gjør det lett å vite hvor man er. 

Vi kommer likevel ikke utenom at vi savner fysiske favorittstasjons-knapper på radioen. 
Kritisk er det likevel ikke, for det er enkelt å bla seg fram og tilbake manuelt, eller gå via Preset-knappen for å finne favorittene dine. 

Her kommer forøvrig den medfølgende mobil-appen til sin rett: 
For selv om den ikke akkurat ser spesielt pen ut, så gjør den det enkelt å finne kanaler, lagre og velge favoritter. 
For alle oss som uansett har blitt vant til å bruke mobilen som fjernkontroll er dette et pluss. 

Lydkvalitet 

Hvis du forventer hifi-lyd av kjøkkenradioen din vil du garantert bli skuffet, men samtidig er det liten tvil om at det har skjedd mye de siste årene: 

Lydkvaliteten fra små enheter har blitt langt bedre enn tidligere, samtidig som avstanden mellom de svakeste og de gode alternativene har økt. 

Etter vår oppfatning plasserer Hepburn-modellen seg trygt i den øverste kategorien, spesielt når vi tar prisen med i betraktning. 

Sammenlignet med vår gamle Squeezebox 
Radio og ikke minst vår kjøkkenfavoritt det siste året; Pinell Go+, gir den for eksempel et langt bedre stereoperspektiv, noe som gjør at den fungerer enda bedre til musikk. 

Forskjellene kommer imidlertid tydeligere fram når du øker volumet, for dette er definitivt ikke en radio som truer med å utkonkurrere stueanlegget ditt når du har fest. 

I vår bok er det like greit. 
Selv setter vi faktisk pris på at Hepburn-modellen er prinsippfast, og at den heller gir seg enn å sende ut forvrengte ulyder når den presses. 

Hepburn gir deg forøvrig valget mellom ulike lydmoduser via equalizeren, men vår favoritt var definitivt «Normal-modusen», fordi den gir god lyd uansett hvilket volumnivå du ligger på. 

Konklusjon 

Vi liker Hepburn-modellen: 
Designet skiller seg ut fra den gemene hop, og lyden oppleves som over snittet i denne prisklassen. 

Merk deg likevel at den ikke har innebygget batteri, men at du som en nødløsning fint kan sette inn fire klasse D-batterier for å gjøre den mer flyttbar. 

Om batteridrift er øverst på prioriteringslisten hadde vi derfor gått for Pinell Go+ eller Jensen Buddy, som har innebygd batteri. 

View Quest Hepburn 

Skal du derimot ha den stående på kjøkkenet, ungdomsrommet eller hytta? 
Da hadde Hepburn blitt vårt valg. 
