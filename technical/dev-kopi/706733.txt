Fremragende - når han først kommer i gang
ROMAN: 
Ujevnt om svenske tilstander, eksistensiell krise, mental lidelse og overlevelse. 

David Lie: 
Festningsverket. 
320 sider. 
Vigmostad Bjørke. 

I David Lies (f. 1977) andre roman, «Festningsverket», befinner vi oss i den belastede bydelen Biskopsgården i Göteborg år 2014. 
Den navnløse jeg-fortelleren bor sammen med en kvinne som synes å ha begrenset tro på hans evner og muligheter, i en forfallen leilighet som sjelden kommer over sytten plussgrader inne om vinteren. 
Han er arbeidsledig, hjemmeværende med deres to små barn, full av angst og ellers temmelig rastløs; på tjue år har han hatt tjuefem adresser. 

Forfatteren selv er fra Løten i Hedmark, men bosatt i Sverige, og må slik antas å ha førstehåndskunnskap om de «svenske tilstander» han beskriver. 
Politiet har spilt fallitt, vanlige folk våger seg ikke utendørs, bydelen herjes av eskalerende gjengkonflikter. 

«Her var kaos (...) det var krig. 
Ungdommer, knapt mer enn barn, meiet hverandre ned med automatvåpen». 

Når så gentrifiseringen inntar bydelen og boligblokkene gjennomgår en storstilt rehabilitering og oppgradering under varemerket «Wilhemlyftet», går hovedpersonen bokstavelig talt fra forstanden. 
Den tiltakende støyen og kjerneboret som forårsaker den, må nok også leses som en mental størrelse. 
Men selv om utgangspunktet er interessant nok, er opptakten noe seig, preget av jeg-fortellerens monomane besvergelser, idiosynkrasier, overanalyserende selvkorrigeringer og i overkant mye språklig daudkjøtt. 

Først når fortelleren fortvilet, angstridd og grensepsykotisk oppsøker psykologen, tar det seg opp. 
Romanen beveger seg deretter inn i et mørkt og marerittaktig landskap med grenseoverskridende innslag av paranoia og surrealisme, inntil hovedpersonen står ved et slags ginnungagap, «det endelige stedet, hvor tomheten, fraværet, intetheten kollapser tilbake på deg selv», og stadig med den muligheten at alt bare foregår i fortellerens hode. 

Dette er fremragende gjennomført, og man tar seg i å undres over hvorfor forfatteren ikke har brakt oss dithen tidligere i denne eksistensfilosofiske fortellingen om mental lidelse og overlevelse, der altså særlig andre halvdel er en merkverdig og fascinerende ferd inn i det jeg oppfatter som en psykotisk hjerne som er ute av stand til å skjelne fantasi fra virkelighet. 
