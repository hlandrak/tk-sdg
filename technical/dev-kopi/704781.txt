Sovende pengesluk
Dagen da mobilspillene utkonkurrerer de tradisjonelle konsollspillene har mange ventet på lenge, men den ser ut til å la vente på seg. 

Formatet har i det minste vist seg å være veldig godt egnet til kortidsfordriv, for eksempel mens man sitter på bussen. 

I "The Sleeping Prince" bruker du touchskjermen på telefonen eller paden til å slenge en sovende fyr omkring. 
Han må plukke med seg mynter og stjerner og skal helst komme seg igjennom de korte brettene på normert tid. 
Litt som Supermario, altså. 
Spillet er lett å få has på og underholdende nok, men det blir litt ensformig etter en stund. 
Og det er ikke spesielt få brett du skal slenge stakkaren gjennom heller. 

Økonomiske kjempesuksesser som Candy Crush Saga har vist at det kan ligge utrolig mye penger i det såkalte in app purchase-prinsippet, vel å merke hvis du klarer å få folk tilstrekkelig hektet på spillet ditt. 
Har "The sleeping prince" dette potensialet? 
Antakelig ikke. 
Det mangler den Tetris-aktige enkelheten, og det har (heldigvis) heller ikke den irriterende funksjonen med ventetid hvis du taper mange nok ganger. 
