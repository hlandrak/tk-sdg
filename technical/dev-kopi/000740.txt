Star Command
Ekstremt utfordrende. 

Ta kommandoen over et romskip, kast deg ut i intergalaktiske konflikter, og utforsk universet på interplanetariske ekspedisjoner. 
De fleste som har sett science fiction-filmer har også drømt om livet som en fremtidsastronaut. 

Romstrategispill er sjelden vare, men i dag er flere spill i sjangeren tilgjengelig på mobiltelefoner og nettbrett, og opptil flere større dataspill er under utvikling (for eksempel Star Citizen og Drifter). 

Star Command forsøker å rendyrke spillet rundt kapteinsrollen, hvor du tar kontroll over et skip som reiser ut i verdensrommet for å utforske og undersøke, ikke ulikt Star Trek-universet, men blir en intens og irriterende opplevelse på grunn av vanskelig kontrollsystem. 

Overvinn eller forsvinn 

Spillet starter med et nesten tomt skip, hvor tomme rom er koblet sammen via ferdigbygd korridorer. 
Rommene kan fylles med enten tekniske installasjoner (motor og sikkerhet; kodefarget gul), teknologiske forbedringer (sykehus og energiskjold; kodefarget blå), eller våpen (maskingevær, laserkanon eller plasmatorpedoer; kodefarget rød). 
Hvert rom trenger minst ett besetningsmedlem for å fungere, og med jobben får mannskapet nye egenskaper knyttet til rommets funksjon. 

Kamper og diplomatiske oppdrag blir du belønnet med fargekodede sjetonger, som kan brukes til å bygge videre eller oppgradere romskipet. 

Spillets kjerneoppdrag er med andre ord å overvinne stadig sterkere fiender mens du stadig forbedrer både skip og mannskap. 

Effektiv bruk av menneskene om bord og riktig plassering av nytterom er alfa og omega i Star Command, under kamper må våpenpersonell jobbe i våpenrommene for at du skal kunne avfyre laserkanoner og plasmatorpedoer, samtidig må du håndtere reparasjoner av skader fra motstanderens våpen, og horder av romvesener som kommer om bord for å ta over. 
I sistnevnte tilfelle må du styre soldater rundt for å nedkjempe fiendene, før de nedkjemper dine styrker og støttemannskap (som reparatører, leger, osv.). 

Problemet i Star Command er at det å flytte på mannskap er vanskelig og tungvint, samtidig er det ikke mulig å se hvor et mannskap hører hjemme. 
Flytter du en av soldatene som jobber på laserkanonen ut i kampens hete, er det ikke mulig å se, uten flere trykk på berøringsskjermen, hvilket rom han eller hun kom fra. 
Og plasserer du en laserkanonarbeider i plasmatorpedorommet, slutter begge å virke. 

Det som likevel nærmest ødelegger spillet er at romskipet ditt i seg selv er udødelig, dette åpner for muligheten til å utnytte et smutthull. 
Så lenge nøkkelmannskapet er i live i et rom, kan resten av skipet bade i et hav av flammer uten å gå i oppløsning. 

Plasserer du da en ingeniør, en lege og noen soldater i et våpenrom, kan du barrikadere deg og med tålmodighet overvinne alle fiender nærmest uhindret. 

Den visuelle profilen legger seg nært opptil et annet indieutviklet romstrategispill, Faster Than Light (FTL). 
Isometriske og pikselerte figurer, fiender, og omgivelser, gir et nostalgisk og retroaktig preg, men hindrer også at spillet får en egen identitet. 
Indiespillselskap bruker ofte lignende visuelle uttrykk fordi det er billig å lage, og krever lite av både spillmotor og datakraft, men faren blir også at likheten mellom dem blir stor. 

Star Command har lagt mye vekt på å skape fantasirike romvesener og imponerende romskip, men bruken av pikselert grafikk gjør at det ligner andre spill. 

Bryr du deg ikke om dette byr spillet på utfordrende oppdrag, ja, jeg vil til og med kalle dem hensynsløst utfordrende. 
Selv på laveste vanskelighetsgrad vil de færreste overleve mer enn fem til seks kamper før romskipet blir oversvømt av flammer og fiendtlige romvesener – i en kommende oppdatering har utviklerne lovet et nytt vanskelighetsnivå for nybegynnere. 

«Star Command» er tilgjengelig i Apples iTunes-butikk for 21 kroner og kommer senere i sommer til Android-telefoner og -nettbrett. 
