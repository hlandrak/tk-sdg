Bokanmeldelse:Haddy Njie og Lisa Aisato: 
«Snart sover du» 

Usedvanlig vakker og genial billedbok fra supersøstrene Haddy N'jie og Lisa Aisato - som for første gang har slått sine krefter sammen. 

Alle foreldre har opplevd det: 
Barnet ditt vil ikke sove. 
Det smiler lurt, vrir på seg, smiler lurt igjen. 
Ler. 
Gråter. 
Skriker. 
Alt for å unngå ritualet som hver kveld finner sted. 
Alt for å være sammen med deg litt til. 

De talentfulle søstrene Haddy N'jie og Lisa Aisato har for første gang slått sine krefter sammen. 
I billedboken «Snart sover du» gir N'jie og Aisato nytt liv til sjangeren sovebok. 
Ideen er like enkel som den er original, for ikke å si genial. 

Barnets søvn kobles til årstidene. 
Til våren som sover om vinteren, sommeren som sover om våren, og så videre, helt til sirkelen sluttes og alle årstidene har sovet og våknet til liv. 
Haddy N'jies tekst består av enkle vers med enderim, som enten leses eller synges til en melodi av Ørnulv Snortheim. 

Noen ganger tyr hun til nødrim, men stort sett flyter det godt med velvalgte ord for å fremkalle minner og opplevelser typiske for den enkelte årstid: 

«Hun drømmer om å blomstre under solas dronningblikk. 
/ La marihøna fly-fly og telle myggestikk. 
/ Om varme kyss og svaberg, flis i foten, støvkorndans. 
/ Om tordenbrak og klesvask og en ensom blomsterkrans.» 

Det som virkelig løfter denne boken til en usedvanlig opplevelse både for barn og voksne, er Lisa Aisatos slående vakre illustrasjoner. 
Fra det poetiske: 
Våren med en blomsterkrans som sover under skaresnøen. 
Til den rene og skjære livsglede: 
Sommeren som med blomsterafro svinger seg på en huske i solskinnet. 

Om forfatterne: 

Aisato, som i fjor ble Brageprisnominert for «En fisk til Luna», er ikke minimalist, tegningene i denne boken er gjennomarbeidet ned til minste detalj, så sanselige at det er fristende å hoppe rett inn i den verden de avbilder og bli der. 

Befriende er det også å se så mange hudfarger og hårfarger. 
Boken er blendende, men ikke blendahvit, slik majoriteten av norske barnebøker liker å fremstille sine karakterer. 
Barna og figurene i «Snart sover du» har europeiske, asiatiske og afrikanske trekk. 
Det er universelt, ikke politisk korrekt. 

Står og faller så denne boken på om barnet ditt faktisk sovner under lesningen? 
Absolutt ikke. 
Hvis barnet ikke sovner av boken, har dere uansett tilbrakt verdifull tid sammen gjennom et helt år. 

Og når det endelig sovner, er jeg sikker på at det kommer til å drømme sanselige, fargerike drømmer om Våren, Sommeren, Høsten og Vinteren. 
