Snikende vaskebjørn får hjelp av skilpadde og flodhest
Den sjarmerende mestertyven Sly Cooper er tilbake for å glede nye spillere. 
Ved hjelp av det gode gamle tidsreise-trikset har utviklerne klart å variere både omgivelser og brett akkurat så mye at både store og små klarer å holde interessen oppe en god stund. 

I store deler av spillet dreier det seg om å snike seg rundt fiendene og helst ikke bli oppdaget. 
Dette gjør du blant annet ved å unngå vaktenes lommelykt-stråler, og du har også et kart til hjelp. 

I tillegg skal du selvsagt utføre et og annet lommetyveri på veien til de større kuppene. 
Du hopper og balanserer ved å sikte på ting med blått lysskjær rundt seg. 
Litt klønete utført noen steder, men etter litt prøving og feiling får selv mor dette til. 
Det minner i grunnen en del om teknikken fra Infamous-spillene, som samme utvikler står bak.Små minispill dukker opp innimellom og er med på å skape variasjon. 
I tillegg kommer du ikke unna et knippe slåsskamper, men disse er vel egentlig av det mer primitive slaget. 

Som barnespill funker dette helt fint. 
For oss gamlinger blir det dessverre noe kjedelig og lite utfordrende etter en stund. 
Men så er det kanskje ikke vi som er hovedmålgruppen heller. 
