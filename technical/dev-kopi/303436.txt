Han maner til en virkelig svart fredag
Bekmørk ambient. 

ALBUM: 
Det er vanskelig å lytte til musikken til Erik Skodvin uten å tenke på døden. 

Som Svarte Greiner og den ene halvdelen av Deaf Center, lager 37-åringen blant den mest foruroligende musikken jeg vet om, et sonisk univers der okkulte krefter har kontroll på kontinentet. 

Man kunne kanskje kalle det ambient – messende musikk som flyter av gårde, uten noen typisk låtstruktur – men der denne sjangeren ofte har som mål å senke skuldre, får Svarte Greiner det kun til å gå kaldt nedover ryggen på en. 

«Moss Garden», som deler navn med David Bowies new age-perle, dyrker denne motsetningen. 
I denne imaginære hagen finnes nemlig ingen feng shui, bare fornemmelsen av at noe fryktelig lusker i skyggene – som den monstrøse gitaren (?) midtveis ut i «The Marble». 

Kunsten er ikke ment å bare behage. 
Den skal også vrenge innvollene, minne oss om kaoset som finnes i verden. 
Få gjør det med større tålmodighet enn Skodvin. 
