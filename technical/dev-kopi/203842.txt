Endelig voksen
Men ikke rampete. 

Den sjette generasjon av Polo ble lansert i fjor og kom høyt opp blant favorittene i juryen for Dagbladets årets bil-kåring, hvor Dinsides testpanel også sitter. 
Nå er GTI kommet, den kuleste i sortimentet. 
Sant å si håper jeg allerede bak rattet i GTI at VW skal ta den et skritt videre og lage en rampete R-Versjon av loppa som ikke er så liten lenger. 

Faktisk er den hele 35 cm lengre enn første generasjon Golf og omtrent like lang som tredje generasjons Golf, med akselavstand som Golf 4. Det bringer håp om storbilegenskaper. 

For første gang leveres Polo bare med fem dører og er begynt å bli fullverdig som en praktisk familiebil. 
Den frekke kantete linjene har gjort den skikkelig tøff, og såpass lett å like at bestemor kan kjøre standard-versjonen mens barnebarnet føler han er i mål når han senker den og setter på de største hjulene. 

Fasongen gir også god plass. 
Fire voksne mannfolk kan fint ta en langtur her. 
Litt takket være at man ikke får trukket rattet så langt man kunne ønsket og fordi man ikke kan senke førersetet riktig så mye man skulle ønske. 
Som man skjønner er man ikke helt i mål her. 
Men det gir plass. 
Til og med 350 liter i bagasjerommet. 

Interiøret har nok av GTI-referanser. 
Vi liker spesielt de kule mønstrede sportsstolene, men det røde dashbordet og det kule GTI-rattet løfter interiøret opp fra pensjonsist-tilværelsen, selv om vi skulle ønske vi fikk noen kulere padler med mer følelse å leke med bak rattet. 
Vår bil er utstyrt med Active Info display. 
Den har en ganske anonym design. 
Entusiastene hadde nok ønsket seg et sportsalternativ ala hva vi finner i Audi S3. 
Bare det alene hadde økt pulsen noen slag. 

Liten bil, stor motor 

Mange av oss elsker små, kvikke, enkle men passe kjappe biler. 
0-100 og toppfart er uvesentlig. 
Det er kjøregleden som er viktig. 
Den får man ofte like lett i en «billigbil» som i sportsbilene. 
Polo GTI er et eksempel på biler der man tar en liten bil og putter større motor i og vips så har du noe som er gøy. 

I sin 41 år lange historie har det for så vidt vært langt imellom høydepunktene hos Polo. 
Det er først på de siste generasjonene vi har sett en bevist strategi, med nok GTI-attributter til at det rykker litt i autofilbenet. 
Tidligere har vi sett GT og G40, men det har vært litt halvtamme biler, langt fra hissigproppene fra Peugeot og Renault. 
Nå er valget enkelt. 
Velg mellom en liter på enten 65, 95 eller 115 hester, eller toliters GTI på 200 hester og 320 Nm. 

Med unntak av spesialmodellen Polo R WRC fra 2013, med en toliter på hele 220 hester, er dette første gang man bruker toliter i Polo. 
Riktignok er det tredje gang man velger å gå opp i motorstørrelse. 
Det er høyst uvanlig i dag. 

Utseendemessig har Poloen tatt noen skritt nærmere Golf GTI. 
Og det er udelt positivt. 
Og med bare 35 hester i manko, hadde jeg ærlig talt trodd jeg skulle finne Golf GTI-følelsen når jeg satt meg bak rattet. 
Golfen er helt fantastisk, kanskje best i sin klasse, og særlig dersom du velger 6-trinns manuell girkasse. 

Kranglete 

Den samme følelsen uteblir totalt i Polo. 
Joda, den er kvikk, men oppfører seg ganske annerledes. 
For det første er den vanskelig å kjøre med jevn fart og turtall sakte i lave gir. 
Det rykker ikke, men det er akkurat som den bestemmer bensinforbruk selv og ikke helt følger gasspedalbevegelsen, noe som gir ujevn gange. 

Polo byr på tre kjøreprogrammer, Eco, Normal og Sport, samt en individuell mulighet. 
Ingen av testbilene har adaptivt understell, men programmene har forskjellige innstillinger for gasspedalrespons, tyngde på ratt, girkasse, adaptiv fartsholder og varmeapparatet. 

Gasspedalresponsen er noe underlig i Polo, ikke bare i kjøreprogrammet Sport. 
Omtrent ved midtpunktet gir den mye suppe og når girkassa i tillegg ar av den litt hissige typen, resulterer det i ufrivillig hjulspinn ut fra kryss hvis du har litt dårlig tid. 
Da hjelper det ikke at giringene ikke er av beste sort heller. 
Vanligvis kan man bestemme litt hvordan kassa oppfører seg med hvordan man bruker gasspedalen. 
Ved å følge motorens turtall, klarer man ofte å kunne bruke samme gir og bruke momentet, istedenfor å få en unødvendig nedgiring. 
Det er vanskeligere her. 
Man blir sittende å fundere på om det er blitt brukt nok tid på programmeringsjobbing eller om DSG-kassene vi normalt sett har vært fornøyd med, er blitt innhentet av konkurrentene. 
Eller muligens at girkassen har blitt snillere programmert siden konsernet har hatt problemer med disse kassene. 
Hvert fall virker 6-trinnskassa direkte treig i enkelte situasjoner. 

Opplevelsen er et lite skår i gleden når man faktisk har en bra pakke i front som fungerer skikkelig bra i storebror. 
Man undres også over at dreiemomentet ikke er høyere. 
Girkassen er klar for mer moment. 
Det lukter politikk. 
De vil rett og slett at skillet mellom Polo GTI og Golf GTI skal være stort. 
Polo GTI fås med manuell kasse også, men ikke i Norge. 
Grunnen er trolig at den blir såpass mye dyrere fordi utslippene fra disse er såpass mye høyere, at ingen ville kjøpt dem. 

Kjøregleden 

Som du sikkert skjønner, blir jeg ikke imponert bak rattet. 
Den er kjapp nok, men godfølelsen uteblir. 
Man sitter oppå og ikke inni bilen. 
Det har ikke bare med setehøyde å gjøre, men hvordan understellet fungerer. 

Det er en nummen ufølsom formidlingsevne og spesielt ved forbikjøringer, eller litt fart, trenger man mye plass. 
Noe skyldes at følsomheten på gasspedalen er uvanlig kvikk på pådrag. 
Når da girkassa i tillegg var uvanlig hissig på grøten, selv i normalmodus, kaster den inn mye effekt på en gang. 

Både gasspedalrespons, girkasserespons og følsomhet på styringa er ankepunkter på Polo GTI som i stor grad påvirker til en litt kjip kjørefølelse. 
For du er faktisk nødt til å følge med litt under generell råkjøring og forbikjøringer, for her trekker rattet hit og dit, samtidig som tilbakemeldingene er så som så. 

Utsyr 

Startprisen på Polo GTI er 350 000 kroner. 
Vår bil har nøkkelfri åpning og start, panoramasoltak, mørke vinduer, 18-tommere, et genialt ryggekamera, navi med 8-tommers skjerm, induksjonslading, Beats Premium lydsystem, parkeringsassistent og Activ Info Display. 
Med alt utstyr koster den 399.100. 
Det er i overkant mye. 

Jeg mener Polo GTI er en bil man kan kjøpe «naken» for utstyr. 
Jeg tror du får mest entusiastbil av å velge en manuell bil uten takluke men med store felger. 
Stereoanlegget koster ikke all verden (5800,-) men låter ikke all verden heller. 
Det digitale instrumentpanelet (4400,-) kunne med fordel ha vært designet mer sporty og kult, og trenger man egentlig navi-systemet (8400,- når bilen uansett har Apple Carplay. 

Konklusjon 

Den klarer ikke å leve helt opp til sine rødmalte bokstaver. 
Det er greit med power, men det forvandles ikke til den kjøregleden som mange konkurrenter klarer å levere. 
Den blir mer å se på som en litt feit utstyrsvariant. 
