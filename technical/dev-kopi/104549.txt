Bokanmeldelse:Kim Småge: 
«Dameroman m/menn» 

Oppsiktsvekkende dårlig språk og uinteressante personskildringer i en svartsynt røre. 
Slik oppsummerer VGs anmelder Kim Småges første roman på 12 år. 

Krimdronningen på 90-tallet, Kim Småge, har skiftet sjanger til dameroman. 
Trass i salgssuksessen til oversatte dameromaner, finnes det få som er skrevet på norsk. 
«Dameroman m/menn» er derfor kjærkommen selv om det er en dårlig bok. 

Året er 1986. 
Venninnene Oda, Karin og Eldrid flykter fra livet i småbyen og drar ut i verden på forskjellige måter. 
Oda virker å være hovedpersonen, uten at leseren kommer nær henne eller forstår valgene hun tar. 

Venninneskapet er skildret uten varme. 
De tre damene bryter stadig ut i latter, uten at jeg forstår hvorfor. 
Det er faktisk vanskelig å skjønne hvorfor de tilbringer så mye tid sammen. 

Dette er gjennomgående i romanen: det er umulig å leve seg inn i personene fordi alt som skjer oppleves så lite troverdig. 
Det har med språket å gjøre, som er oppsiktsvekkende dårlig. 

Romanen er skrevet i en slags telegramstil med en aggressiv undertone. 
Setningene har mange ledd, gjerne uten verb. 
Det gjør at man må lese noen avsnitt flere ganger for å få med seg meningen. 
Språket er både muntlig og stivbeint, krydret med tyske fremmedord. 
Det er vanskelig å tro at personene i boka snakker eller tenker sånn som dette. 

Forfatteren pøser på med dramatiske hendelser, som voldtekt, abort og spektakulære reiser til Midtøsten der de møter eksotiske (og kvinnefiendtlige) menn. 

Fortellingen bølger fram og tilbake i tid på en rotete måte, og leseren mister oversikten over hva som har skjedd og skal skje. 
Ofte er det mennene som er roten til alt ondt, og raskt blir dette en forutsigbar og for enkel måte å tolke verden på. 

«Dameroman m/menn» feiler på de punktene som vanligvis er styrkene til dameromansjangeren: lettlest språk, troverdige og likandes personer leseren vil vel, og passelige mengder dramatikk. 

De som elsker dameromaner kan registrere at det skjer noe i sjangeren på norsk, men bør heller lese noe annet. 

Hør intervju med svenske Tom Malmquist som opplevde å miste sin samboer Karin få dager etter at datteren Livia blir født. 
Om grenseløs sorg, døden - og livet som går videre: 

Soundcloud: 
Tom Malmquist om grenseløs sorg og nytt liv 
