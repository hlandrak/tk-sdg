Billig mini-PC som kjører Android-apper
Den koster bare noen hundrelapper og kan for eksempel bringe liv til den gamle PC-skjermen din. 
Men er den egentlig noe å ha? 

Fikk du med deg gjennomgangen vår av RemixOS? 
Dette er et gratis PC-operativsystem (som Linux og Windows), basert på mobiltelefon-systemet Android, men med et brukergerensesnitt som ligger mye nærmere Windows og ChromeOS. 

Kjører du RemixOS, kan du i utgangspunktet boltre deg med hundretusener av apper og spill fra Google Play som du kan installere og kjøre på PC-en din. 

Nå skynder vi oss å legge til at slett ikke alle apper er laget med tanke på å bruke mus og tastatur, men det er altså dette RemixOS legger opp til - og som til tider fungerer ganske så bra, viser vår test. 

Egen mini-PC 

Jide, selskapet som står bak RemixOS, har også laget sin egen Remix mini-PC, som kommer med RemixOS ferdig installert. 
Den kan du enkelt koble til skjerm, tastatur og mus - og så har du alt du trenger for å surfe på nettet, skrive dokumenter, sende eposter, se på videoer og bla i bildesamlingen din og andre oppgaver du kanskje bruker en Windows-PC til i dag. 

Den lille boksen måler ikke mer enn 12 x 9 centimeter, og er 2,6 centimeter høy. 
På innsiden sitter en firekjernet ARM-prosessor på 1,2 gighertz, 2 gigabyte arbeidsminne og 16 gigabyte flashminne for lagring av apper og brukerdata, samt et trådløst nettverkskort som støtter 802.11b/g/n og Bluetooth 4.0. 

Av tilkoblinger finner vi to USB 2.0-porter og en Ethernet-nettverksport (maks 100 megabit per sekund), og alt dette til den nette sum av 420 kroner (før avgifter) fra den kinesiske nettbutikken Gearbest. 
Det er jo i utgangspunktet ingen upris, men hvordan fungerer den i praksis? 

Våre inntrykk 

Vi koblet den til en full HD-skjerm via den medfølgende (meget korte) HDMI-kabelen, og til et standard tastatur og mus via usb. 
Oppstart av maskinen gjøres enkelt ved å berøre logoen på toppen, og etter noen sekunder ble vi møtt av en veiviser som tok oss gjennom oppsett med språk, trådløst nettverk - og Google-pålogging. 

Utviklerne understreker at RemixOS er 100 prosent Android, men med et grensesnitt som er tilpasset PC-skjermer, tastatur og mus - blant annet kan du kjøre appene i vinduer, slik du kan i andre PC-operativsystemer. 
Men på Remix 
Mini fikk vi ikke velge norsk språk (vi valgte engelsk), og selv om vi valgte norsk tastatur i innstillingene, fikk vi ikke støtte for de norske tegnene æø og å. 
Det er naturlig nok et vesentlig ankepunkt. 

Egen app-butikk 

Etter en oppdatering forsvant Google Play fra maskinen, noe som visstnok skyldes et pålegg fra Google. 
Det var imidlertid mulig å reinstallere, og samtidig godta nye bruksvilkår. 

Det følger imidlertid også med en egen, ganske fyldig «App Store», der du kan velge mellom apper som er godkjent og tilpasset for kjøring i RemixOS. 
En del av dem (blant annet Spotify) er i beta, men fungerer egentlig ganske greit. 

Men ytelsen er ikke særlig imponerende. 
Det blir ofte så mye venting at det går på tålmodigheten løs, enten det er snakk om Spotify, YouTube eller andre medie-apper. 

Og akkurat det er et stort ankepunkt. 

Å kjøre apper i vinduer har sine klare fordeler - spesielt når du kjører flere programmer (apper) samtidig. 
Men når én app går tregt, skjønner du sikkert at to eller tre samtidig ikke gjør situasjonen noe bedre, for å si det pent. 

Noe av årsaken ligger i den svake prosessoren, men noe kan også ligge i det trådløse nettverkskortet. 
Normalt finner vi 8-10 trådløse nett innenfor rekkevidde, men Remix Mini fant bare to. 
Vi opplevde også at forbindelsen datt ut fra tid til annen. 

Du kan se video i full HD-oppløsning, høyere ender som regel bare i hakking og pauser. 
Vi fikk derimot ikke full HD-oppløsning i Netflix, og vi kunne heller ikke overstyre dette. 
Kanskje er årsaken nettopp det vi allerede har nevnt om hakking og pauser i høyoppløst video. 

Konklusjon 

400 kroner er ikke mye, og hvis du har svært enkle PC-behov kan Remix 
Mini fungere greit, men ikke noe mer enn det. 
Vi klarte heller ikke å få norsk tastaturoppsett, noe som kanskje er et større ankepunkt for mange potensielle kjøpere. 

Faktisk ble vi mer imponert over en enda billigere boks, som også kan brukes med tastatur og mus - men da med standard Android og dermed ikke mulighet til å kjøre apper i vinduer. 
Med så svak maskinvare er det uansett noe du neppe kommer til å gjøre særlig ofte. 

Du finner mer informasjon om Remix Mini hos Jide. 
Vi lånte vårt eksemplar fra Gearbest. 
