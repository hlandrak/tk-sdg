To grunner til å glede seg til Drake-albumet
Fra trapfrieri med Jay Z og Kanye til myk og dansbar dancehallhit. 

Drakes slipp av sitt fjerde studioalbum Views from the 6 er nærmere enn noensinne. 
I natt slapp torontorapperen to nye kutt fra den kommende skiva: 

1) 
Den trappregede «Pop Style» sammen med The Throne - duoen som Jay Z og Kanye West dannet etter Watch the Throne-utgivelsen fra 2011, og... 

2) «Work»-oppfølgeren; den dancehall- og afroinspirerte «One Dance» med Wizkid og Kyla. 

Drake - «Pop Style» ft The Throne 

Selv etter flere samarbeid er det første gang vi faktisk hører Drake, Hov og Ye på ett og samme kutt, noe som nærmest gjør «Pop Style» til noe mer enn seg selv. 
En maktdemonstrerende sjeldenhet, nærmest monumentalt. 
Låta passer den bassglade hip hop-generasjonen. 
Det overrasker faktisk litt at Kanye ikke er kreditert som produsent. 
De knusende, mørke og boksende trommeeffektene, den dystre nesten skumle basslinjen som preger hele låta samt den ulende, lyse vokallinjen som ligger som et slør over hele låta. 
Alt minner slående mye om Kanye-låta «Wolves» produsert av Cashmere Cat og Sinjin Hawke fra The Life of Pablo. 

Til tross for svært billige ordspill og popreferanser som "Got so many chains they call me Chaining Tatum" og "Girl let me rock, rock, rock, rock, rock your body Justin Timberlake and then I hit the highway" (som nærmest kan oppfattes om en gimmick) bruser Drake med fjærene på dette sporet. 
Drake viser sine motstandere at han står sammen med de største. 
Eller kanskje midt mellom to små linjer fra Jay og Kanyes selvpromotering ("They like Pablo, "why are all the windows tinted on your Tahoe?"). 
«Pop Style» er uansett alt annet hva tittelen tilsier. 
Mørk, "edgy" og tøffere. 
Drake viser rett og slett stor variasjon og evne til allsidighet. 
«Pop Style» er derimot ikke banebrytende, men definitivt noe av det tyngste vi har hørt fra Drake. 

Drake - «One Dance» ft Wizkid & Kyla 

Apropos pop: 
Noen hevder at låta «One Dance» er «Work» sin oppfølger. 
Det er kanskje mest fordi låta leker med sjangere som dancehall og afrobeat og ikke på grunn av så mye annet. 
Noen ny verdenshit lik «Work» blir det altså neppe, men man skal absolutt ikke kimse av klubbpotensialet til «One Dance». 
Sporet har en semitung basstromme som går låta gjennom og som krydres av lekende perkusjon, elektronisk stealpan, pianoakkorder og et brekk fylt med melodiøs og lengtende koragitar. 
Dansbart og behagelig. 

Drake skilter på låta med smale musikkreferanser og store samarbeid. 
Låta sampler nemlig UK funky house-låta fra Crazy Cousinz og Kyla «Do You Mind» fra 2009. 
I tillegg inkluderer den et av Afrikas aller heteste navn akkurat nå, nigerianske Wizkid, som ellers enn i tittelen ikke er så lett å legge merke til på låta. 
Hit eller ikke: 
Låta gir god grunn til å glede seg til albumslipp denne måneden. 
