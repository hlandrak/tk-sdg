Barndomsminner
NOVELLER: 
Enkle og variable hverdagsskildringer av mennesker i ulike livssituasjoner. 

Margaret Skjelbred: 
Hadde jeg vinger. 
Noveller. 
159 sider. 
Tiden. 

Da den folkekjære og prisbelønte forfatteren Margaret Skjelbred (f. 1949, deb. 
1983) tidligere i år rundet de 70, utga hun også sin første novellesamling. 
Resultatet er ujevnt, men motiv, tema og stilistisk signatur er gjenkjennelig fra det øvrige forfatterskapet. 

Samlingen består av 17 nokså korte hverdagsskildringer, fortrinnsvis av skjøre og sårbare individer i sorg og vanskelige situasjoner, og gjerne med barn, mødre og bestemødre som omdreiningspunkt. 
Novellene ledsages av fotografier av Björk Bjarkadottir. 

Et flertall av tekstene er lagt til tidligere tiders landskaper og miljøer, antakelig femti- og sekstiårene. 
Blant de beste novellene er «Snøkrystaller», der et par sitter i sykehustrappen og minnes et mistet barn; «Anki», der et lesbisk par ønsker kirkens velsignelse, men støter på en prest med reservasjonsrett; og «Dansende kvinne», der et nyforelsket par sitter ved restaurantbordet og iakttar en kvinne som på dansegulvet «blir til vektløs rytme». 

I den tvetydige «Ikke gå» sitter en datter ved morens dødsleie og er like engstelig for at moren skal forlate henne som hun var det da hun var liten; i «Elsker, elsker ikke» lengter en kvinne etter drømmemannen; «i «Moren» har sønnen funnet faren hengt i et epletre; og i den hjerteskjærende «Intransitiv» betrakter og reflekterer jeg-fortelleren over den stilleste gutten i klassen, som i hvert eneste friminutt blir stående for seg selv. 

Dette er sterke, stramt komponerte og velformulerte tekster som berører. 
Imidlertid er det litt for mange noveller som har fått et slags minnebok- eller kåseripreg med innlagte metakommentarer og selvkorrigeringer, og liksomvisdom av typen: 
«Han som elsker henne så høyt som bare den blir elsket som ikke et sekund har gjort seg fortjent til det». 

Det er forstyrrende når forfatteren griper inn i fortellingen med normative utsagn og tvilende drøfter sine egne ordvalg. 
Men på sitt beste er altså Skjelbred en både dyktig og overbevisende forfatter som med små grep, enkle virkemidler, skarp karaktertegning og en ofte lyrisk språkbruk byr på kloke innsikter i enkeltmenneskers liv og skjebne. 
