Testet:Mercedes-Benz CLA Shooting Brake 

Bilen som kalles verdens vakreste stasjonsvogn har fått en lillebror. 
Vi har prøvekjørt CLA Shooting Brake fra Mercedes-Benz. 

Siden 2011 har Mercedes-Benz satset på små kompaktbiler i premiumsegmentet, og bare siden A-klasse kom på markedet har de produsert over 1 million biler i dette segmentet. 
Da snakker vi om nye A-klasse, B-klasse, kompakt-SUV'en GLA, og den nærmeste slektningen CLA sedan. 

Nå kommer også alternativet for de som ønsker en mindre stasjonsvogn, og som gjerne vil ha en bil med en design som har et snev av særpreg. 

Greit priset 

CLA Shooting Brake er, i likhet med de andre nevnte bilene, laget på merkets modulære MFA-plattform. 
Dermed er det mye som er gitt på forhånd, og vi kunne lett gjettet oss til både motoralternativer og øvrig drivlinje. 

Dersom du tar til takke med forhjulstrekk og manuell girkasse, så kan du faktisk få deg en CLA 180 Shooting Brake fra 330.700 kroner. 

Det er slett ikke verst for en premium stasjonsvogn, med god plass til fire personer og akseptabel mengde bagasje. 

Men det som i første rekke gjør at man velger en slik Shooting Brake er designen. 
Den hellende taklinjen er med på å gi bilen et utseende som tydelig viser at bilen ikke har den miste intensjon om å delta i konkurransen om å være den mest praktiske familiebilen. 

Det er helt andre verdier som teller mer – utseendet. 

Kjente motoriseringer 

Vi har prøvekjørt bilen med de viktigste motorene, og det er først og fremst bensinversjonen CLA 250 og CLA 220 CDI som er å foretrekke. 

Det betyr 211 bensinhester, eller 177 dieselgamper. 
Begge har et dreiemoment på 350 Nm, og begge disse kan hektes sammen med en 7-trinns dobbeltkløtsj girkasse. 

Det er likevel bare bensinmotoren som kan leveres i kombinasjon med 4Matic firehjulsdrift, foreløpig. 

Se flere bilder utvendig: 

Eplet faller ikke langt fra stammen 

Akselavstanden på CLA Shooting Brake er faktisk identisk med både A-klasse og sedanutgaven av CLA, med sine 2.699 millimeter. 

Det vitner om to ting, nemlig at CLA rett og slett er en A-klasse med rumpe, og at Shooting Brake er som snytt ut av nesa på en CLA sedan. 

Men det er ingen ting galt med det, og vi kan ikke klandre Mercedes-Benz for å utnytte dagens effektive metoder å lage biler på. 

Sport eller komfort? 

Ute på veien har CLA Shooting Brake arvet genene fra sitt opphav. 
Velger du sporty oppsett i form av det aktive understellet, så blir den både stiv og morsom, men ikke veldig komfortabel. 

Ulempen med kort fjærvandring, særlig i bakvognen, henger med helt fra A-klasse. 
Det gjør at det blir vanskelig å finne et komfortabelt oppsett, og skulle du velge store felger med lavprofildekk i tillegg, så blir det enda vanskeligere. 

På disse bilene må dekkhøyden veie opp for noe av det chassiset ikke makter i forhold til å skape god komfort når veikvaliteten ikke er optimal. 

Utover dette får du en bil som er som en premium bil bør være, og har du mulighet så velg automatkassen. 
Det er en helt fin dobbeltkløtsj-kasse hvor du kan gire med hendler bak rattet, dersom du vil leke deg litt. 
Om ikke, så gjør kassen en strålende jobb på egenhånd. 

Kjent indre 

Innvendig kjenner du deg igjen, dersom du har hatt noe med bilens nevnte slektninger å gjøre. 

Hele interiøret i fremre del av kupeen er identisk. 
Det samme er stolene foran. 
Lenger bakover blir det nødvendigvis annerledes. 

Baksetet må sies i like stor grad som på sedanen å være for kun to personer, eller tre små. 
Men er man først bare to, så sitter man godt. 
Det er faktisk takhøyde nok til velvoksne personer, og selv om det ser trangt ut, så har de klart å skape nok plass akkurat der det trengs. 

Testbilen hadde takluke, men selv med denne var det fortsatt god nok takhøyde i baksetet. 

Se flere bilder innvendig: 

Ikke stor, men spesiell 

Bagasjerommet har en bunnflate på drøye kvadratmeteren, før du legger ned seterygger (1.003 x 1.050 millimeter). 

Med seteryggene oppe har du 495 liters bagasjerom, som øker til 1.354 liter på det meste når alle rygger er lagt ned. 

Shooting Brake har likevel arvet et par ulemper fra sitt opphav, sedanversjonen. 
Selve åpningen til bagasjerommet er relativt smal, så har du store barnevogner eller annet som du ønsker å lempe inn, så bør du prøve dette før det endelige bilvalget tas. 

Men, som presisert, så er det ikke det praktiske ved en stasjonsvogn som gjør at du velger CLA Shooting Brake. 
Du vil ha det spesielle. 

Skulle du mene at Shooting Brake i seg selv ikke er spesiell nok, så kan du velge deg en Orange Art Edition. 

Denne har, i tillegg til AMG-pakken, oransje detaljer i alt fra felger, lykter, interiør og front og hekkskjørt, og den skiller seg klart ut. 
