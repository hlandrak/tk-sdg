Samsung Galaxy S6 Edge+
Større utgave av forgjengeren, men uten de helt store oppgraderingene. 

Tidligere denne måneden viste Samsung frem høstens to nye toppmodeller – Note 5 og S6 Edge+. 

Litt skuffende for mange er at førstnevnte, i hvert fall foreløpig, ikke ser ut til å komme til Europa i det hele tatt. 

Det gjør imidertid S6 Edge+. 
Som navnet tilsier er det snakk om en større variant av Galaxy S6 Edge; en telefon vi gav toppscore da vi testet den for snart et halvt år siden. 

Hva er nytt? 

Det er ikke alt for mye som er nytt ved plussutgaven i forhold til den forrige telefonen, og derfor kommer vi også til å gjøre denne omtalen noe kortere enn vanlig, siden det meste allerede er sagt i testen av forgjengeren. 

En åpenbar forskjell er selvsagt at den er større – skjermstørrelsen har økt fra 5,1 til 5,7 tommer, men med samme oppløsning (2560x1440), som uansett er mer enn skarpt nok. 

Det har også gjort at skjermen utgjør mer av det totale fotavtrykket – nå 76,6 prosent, mot snaue 72 prosent tidligere. 

Den økte størrelsen betyr også at Samsung har fått plass til et større batteri i plussutgaven – 3000mAh, opp fra 2600mAh. 
Nå vil selvsagt en større skjerm også bruke mer strøm, men de 15 prosentene med ekstra batterikapasitet hjelper på, siden telefoner som kjent også bruker strøm når skjermen ikke er tent. 

Arbeidsminnet er samtidig økt fra 3GB til 4GB, som gjør at telefonen bedre håndterer kjøring av flere apper samtidig. 

En annen ting er at Samsung har klart å gjøre trådløs lading enda mer effektiv på denne telefonen, og med den riktige Samsung-laderen kan du lade fra 0-100 prosent på to timer blank om du bruker induksjon (men det går ikke raskere om du for eksempel bruker løsningen fra IKEA). 
Med den medfølgende laderen går det imidlertid enda raskere – 1t30m fra tomt til fullt batteri. 

For øvrig har Galaxy S6 Edge og Edge+ den samme prosessoren, de har det samme kameraet, den samme fingeravtrykksensoren og så videre. 
Ingen av dem har støtte for minnekort, og Edge+ finnes heller ikke i 128GB-utgave; kun 32GB og 64GB. 

Litt mer på kanten 

Noe av programvaren er også oppdatert på Edge+. 
Sveiper du fingeren inn fra kanten av skjermen, vises som før «People edge», der du kan lagre opp til fem favorittkontakter. 
Nå kan du imidlertid sveipe enda en gang for å få «Apps edge»; altså snarvei til fem favorittapper. 

Nytten er i våre øyne ganske begrenset, og det finnes uansett lignende tredjepsartsløsninger, som Drupe, som også gir deg mer funksjonalitet. 

Fremdeles kan du stryke kanten fram og tilbake på en slukket skjerm for å få opp klokka, som kan være kjekt om du vil sjekke tiden om natten uten å bli blendet. 
Om du vil kan den bli stående slik natten igjennom. 

S6 Edge-telefonene har imidlertid ikke like mye funksjonalitet på kanten som det Note Edge har, så det er ikke på grunn av funksjonaliteten du bør vurdere Edge-utgavene av Galaxy S6. 

Snarere handler det mest om design og lekre linjer. 

Presterer i alle ledd 

Som med forgjengeren er det ikke mange svakheter å finne på S6 Edge+. 
Kameraet er blant de aller beste på markedet, i ytelsestestene topper de to de aller fleste grenene, skjermen er skarp og har et særdeles godt sortnivå, sterke farger og også svært høy lysstyrke, som er nyttig i direkte solskinn. 

Vi var ikke så fornøyde med fingeravtrykksensoren i S5 og Note 4, men fra S6/Edge ble den dramatisk forbedret, slik at man ikke lenger trenger å stryke fingeren over, men bare trykke, på samme måte som på iPhone. 

Resultatet er en sensor som godkjenner den riktige fingeren på første forsøk ni av ti ganger, og da som regel på andre forsøk den tiende. 
Bruker du LastPass, er det også kjekt å kunne logge på rundtom i apper og på nettsteder bare ved å skanne fingeravtrykket. 

Lett å miste? 

Den økte skjermstørrelsen gjør at vi føler oss litt mer utrygge på å miste telefonen, og ved et par anledninger har det vært nære på. 
Kantene på utsiden av den buede skjermen er veldig tynne og gir et grep vi ikke er helt komfortable med; særlig når baksiden også er laget av glass. 
Dette opplevde vi som et mindre problem på S6 Edge. 

Det er også lett å komme borti programbytteknappen eller kanten av skjermen når man strekker tommelen over på motsatt side for å trykke. 
Heldigvis går det an å trippeltrykke på hjem-knappen for å forminske bildet, slik at det blir lettere å rekke over. 

Føles kjappere 

Hvorvidt vi skal tilskrive dette at plussutgaven har en ekstra gigabyte med arbeidsminne, eller om det skyldes oppgraderinger Samsung har gjort med programvaren «under panseret» er vi usikre på, men Edge+ føles et lite knepp kjappere enn S6 Edge i daglig bruk, enten det dreier seg om å bytte app eller starte kameraet. 

Vi mistenker dog at det er gjort litt med programvaren, for ikke bare føles telefonen litt mer «snappy»; den har også merkbart bedre batteritid, noe vi opplevde som litt under pari på lillebror. 

Ved normal bruk har det vært uproblematisk å få batteriet til å vare en hel dag, og med mulighet til å lade batteriet svært raskt skriver vi definitivt godkjent på dette punktet, selv om de færreste nok vil klare å få to dagers batteritid slik blant annet Huawei Ascend Mate 7, Sony Xperia Z3 og Z3 Compact kunne varte opp med. 

Konklusjon 

Nok en gang har Samsung levert en særdeles god telefon i Galaxy S6 Edge+. 
Den har en fabelaktig skjerm, et svært godt kamera og oppleves som svært sterk ytelsesmessig. 
I tillegg byr den på det meste av teknologi, som fingeravtrykkleser, trådløs lading og pulsmåler. 

Den økte størrelsen er imidlertid ikke uten ulemper – spesielt må vi trekke frem at de tynne kantene og den glatte baksiden i større grad gjør oss redde for å miste telefonen enn forgjengeren, og at telefonen ikke føles like komfortabel å holde. 
Fremdeles støttes heller ikke minnekort, og telefonen finnes ikke i 128GB-versjon. 

Prismessig er S6 Edge+ den dyreste telefonen på markedet og koster i skrivende stund 1.500 kroner mer enn lillebror om man går for like mye lagringsplass (og hele 3.000 kroner mer enn varianten uten buet skjermkant). 
Det er et prispåslag vi synes blir i overkant for et par små oppgraderinger utover størrelsen. 

Vi gjør oppmerksom på at Samsung Galaxy S6 Edge+ kommer i butikkene 4. september. 

Samsung Galaxy S6 Edge+ SM-G928F 32GB 
