Anmeldelse:«Med én eneste halvtimelang låt serverer Karpe nok et ambisiøst prosjekt» 

Rapduoens nye album setter sammen flere inntrykk til én lang låt. 

Karpe, tidligere kjent som Karpe Diem, har tatt noen interessante karrierevalg de siste årene. 
Fra 2015 gjorde duoen stor suksess med Heisann Montebello, et slags multimedieprosjekt med storslåtte konserter og en påfølgende film. 

Så ble det relativt stille en stund. 
Nå er de plutselig tilbake med del én av et nytt prosjekt, etter å ha lagt ut en haug med tilsynelatende kryptiske bilder på Instagram. 

Det vi får servert, er én eneste halvtimelang låt. 
Nok et ambisiøst prosjekt, altså. 

Konseptdrevet 

SAS PLUS / SAS PUSSY omtales som et «rap-hørespill» i pressemeldingen. 

Chirag Rashmikant Patel og Magdi Ytreeide Abdelmaguid ville jobbe med lyd i mange former og spilte inn nytt materiale på hotellrom rundt om i Europa. 
Det endte med en mastodont av et spor. 
Et utfordrende format, men duoen får det til å funke fint her. 

Et konseptalbum, med andre ord. 
Blanding av språk, kulturer og livsstiler later til å være et grunntema. 
Overgangen fra fattigdom til velstand og skillet mellom røtter og hverdag. 

Det hverdagslige er en viktig ingrediens, representert med oppstykkede observasjoner. 
Et popkulturelt lappeteppe. 
Referansene er tidvis obskure, noe Karpe bøter på med en hendig nettside hvor enkelte fraser får kildehenvisning. 

Den politiske nerven er tonet noe ned, selv om vi får hentydninger til Facebook-innlegg av Per Sandberg og et snedig refreng om bilbranner. 

Oppmerksomheten er rettet mot Karpe selv. 
Det betyr ikke at de har mistet bittet. 
Ordleken her reflekterer en hverdag full av inn- og uttrykk, kaos og kontroll. 
Vi får også bidrag fra 19 år gamle Isah, som passer godt inn i eksperimentet. 
En artist å se opp for. 

Personlig prosess 

Albumet har et musikalsk gjennomført uttrykk. 
Det begynner i det rolige hjørnet før hardere synthlinjer dukker opp etter ti minutter. 
Like før midtpunktet introduseres et mer sammensatt lydbilde. 
Avmålte beats kommer og går som drivkraft. 

Til slutt ender det tilbake i de myke lydene der vi startet. 
Alt er ikke like spennende, men følelsen av bevegelse fremover holder på lytteren. 

Låten har flere fragmenterte deler med en slags felles identitet. 
Den avbrytes av klipp av samtaler og ymse lydopptak. 
Hele albumet får slik sett en personlig stil som oppfordrer til involvert lytting. 
Man kommer nær prosessen som ligger bak. 
I løpet av en halvtime er det klart at man kan miste fokus iblant, men duoen unngår som regel å gå på tomgang. 

Karpes karriere har vært en stigende kurve. 
Dette slippet tar dem kanskje ikke til nye høyder, men er allikevel interessant lytting. 
