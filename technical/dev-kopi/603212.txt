Han vil redigere genene våre
Med KrF på den ene siden og fremskrittsoptimisten Dag Undlien på den andre, kan det bli en spennende debatt om vi skal tillate leger å redigere genene våre for å hindre lidelse. 

Man skal ikke la seg lure av de to første, informative kapitlene i den nye boka til professor Dag Undlien på Ullevål sykehus. 
For denne boka er et debattskrift, en forsvarstale for at Norge bør opprette et nasjonalt genomsenter etter modell fra Danmark og Storbritannia. 
Et slikt senter ønsker Undlien skal drive fram persontilpasset (=tilpasset genene) behandling av norske pasienter. 

«Skal Norge ta en ledende posisjon på dette feltet, haster det», slår han fast i siste avsnitt. 

Inntoget av KrF i regjering, partiet som vil bremse liberal utvikling og lovgivning på bioteknologiområdet, har gitt boka spesiell aktualitet. 

Undlien nærmest tripper i startgropa, ivrig etter å ta i bruk den nye teknologien: 
«Persontilpasset medisin og genomenes inntog i helsevesenet kommer uvegerlig, og vil føre til at lidelse kan reduseres og helsetjenestene forbedres hvis vi gjør det på riktig måte», slår han fast. 

Han kan komme til å møte ganske heftig motbør fra den nye regjeringen for slik offensiv tenkning. 
Selv ikke da Jonas Gahr Støre som helseminister i 2013 ga de regionale foretakene i oppdrag å utrede persontilpasset medisin, skjedde det noe. 
Motviljen mot å «tukle med genene» ser ut til å stikke dypt. 

Siden 2013, og ikke minst siden Undlien i 2005 ble brageprisnominert som en av årets beste fagformidlere med boka «Din unike arv», har det skjedd kvantesprang på alle de tre områdene som trengs for å skape persontilpasset medisin: 

1. 
Det er kommet lynraske, forbedrede teknologier for å kartlegge genene våre 

2. 
Kunstig intelligens har gjort kvantesprang (ikke minst på UiA som allerede har tatt det i bruk i samarbeid med Sørlandet sykehus) - og det må 

3. 
Finnes teknologi for å redigere genene. 

På dette siste området er det i nyere tid kommet en teknologi, CRISPR, som forholdsvis enkelt kan klippe og lime i gener og fjerne uønskede biter - foreløpig ikke til bruk på mennesker. 

Boka er viktig og interessant som innspill til en debatt om retningen for vår offentlige helsetjeneste, men i sin natur vil den ha kort holdbarhet og raskt gå ut på dato etter hvert som teknologien gjør nye kvantesprang. 
