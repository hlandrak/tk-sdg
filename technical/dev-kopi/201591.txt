Test:Clas Ohlson LXC DD18-2 

Det er smart med en verktøyserie som bruker samme batteri, og nå har Clas Ohlson drillen blitt kraftig oppdatert. 

For drøyt tre år siden lanserte Clas Ohlson LXC-serien med batteriverktøy, som alle brukte den samme batteritypen og kjørte på 18 volt. 

Den gangen testet vi sirkelsag og drill, men serien inneholdt også stikk- og bajonettsag, samt borhammer og arbeidslampe. 
Serien har siden blitt utvidet og oppdatert, og inneholder nå også vinkelsliper, multisag, eksentersliper og en større arbeidslampe. 
Det har også kommet hageredskaper som bruker samme batteri, og vi har testet både gresstrimmeren og løsningen som kombinerer hekksaks og grensag. 

Når dette skrives er det to typer batterier tilgjengelig på henholdsvis 2 Ah og 4 Ah (ampéretimer), men da serien ble lansert var kapasiteten 1,5 og 3 Ah. 
Laderen bruker 55 minutter på å lade et 2 Ah batteri. 

Ny drill 

Vi testet den første drillen i LXC-serien da den ble lansert i september 2012. 
Den klarte det aller meste av prøvelsene og vi ga den terningkast 5. 
Testen kan du lese her. 

Nå har det gått noen år og det har kommet en ny drill i serien, den har fått navnet DD18-2. 

Vi snakker altså om en helt ny maskin, det eneste som er felles er batterikontakten. 
Batteriet har blitt oppgradert til 2 Ah, men laderen er den samme. 

I bruk 

Drillen har godt grep og god balanse. 
Chuck og håndtak har en annen vinkel enn tidligere modell og peker ikke lenger skrått oppover. 
Også med 4Ah batteri er balansen god. 

Chucken er helt i metall og gir godt grep ved innfesting og utløsing av bor og andre verktøy. 

Den klarer opp til 13 millimeter bor som spesifisert, men ikke mer. 
Vårt 13,5 millimeter bor var det ikke plass til. 

Minste bordiameter som var mulig å feste var 1,3 millimeter. 

Retningsvelgeren har en tydelig mellomstilling hvor maskinen er låst, den er kanskje litt i overkant hard når du skal bytte dreieretning. 
Det er ikke noe problem, men kanskje litt unødvendig? 

Laveste hastighet i laveste gir kunne gjerne vært enda noen hakk saktere. 
Skal man begynne å bore med glass/keramikkbor eller gjenge et hull er det viktig med svært langsom rotasjon. 

Ellers er hastighetskontrollen god nok for de aller fleste formål. 
Den kjører fra 0 - 400 omdreininger i første gir, 0 - 1500 omdreininger i annet gir. 

Momentinnstillingene har 15 trinn, forgjengeren hadde 23, men vi savner slett ikke å ha så mange valg. 

Den forrige drillen hadde problemer med tunge belastninger, da ble den varm og stoppet for å ta seg en pause. 
Denne nye utgaven ga oss ikke slike problemer, den var råsterk og klarte alle oppgaver med glans. 

Også 127 millimeter hullsag i fiberplate gikk uten problemer, maskinen ga seg ikke selv under press, og det var til tider hardt å holde i mot. 

Dreiemomentet er oppgitt til 45 Nm, som er like kraftig som mange dyrere proffdriller. 
Det finnes enda kraftigere maskiner, men i en helt annen prisklasse. 
Da skal du også være svært sterk og ha spesialhåndtak for å klare å holde igjen maskinen under tung belastning. 
Hvis bor eller annet verktøy setter seg fast slår all kraften tilbake, og det kan være farlig. 

LED-lyset som lyser opp arbeidsstedet kommer på og slukker helt synkront med at motoren går. 
Vi foretrekker at det både kommer på litt før og lyser etter at maskinen har stoppet. 

Strømmåleren sitter ikke lenger på selve drillen, den sitter nå på batteriene. 

Konklusjon 

Den nye drillen er en klar forbedring fra den første utgaven. 
Batteriet har fått større kapasitet og kraften generelt har blitt påtagelig bedre. 

Drillen ligger godt i hånden både med 2 Ah og 4 Ah batteri og har god kraft i hele registeret. 
Den tåler fint å sammenlignes med andre og dyrere løsninger når det gjelder kraft og utførelse. 
Trenger du mer kraft enn dette må du enten over på dyrt proffutstyr eller velge en elektrisk drill med ledning i veggen. 

Og da skal det være svært spesielle oppgaver som skal håndteres. 

Når det gjelder slitestyrke har vi ikke testet den lenge nok til å kunne uttale oss om dette. 
