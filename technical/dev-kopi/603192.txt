Politisk debattbok med snert
Eivind Trædal tar et kraftig oppgjør med ytre høyre og populismen i denne svært aktuelle debattboka. 

«Ytre høyre vinner fram fordi de har forstått at dette er en kulturkrig, ikke en debatt om prinsipper, samtidig som de har klart å lure sentrum og venstresida til å tro det motsatte. 
Den nye høyresida vinner når den klarer å gjøre mennesker på flukt til overgriperne, og oss til offeret. 
Når de lykkes i å framstille solidaritet som svakhet, toleranse som underkastelse og dialog som feighet. 
Når den høytlønnede hvite mannen er et offer, og den papirløse svarte kvinnen er en overgriper». 

Dette er en av mange spissformuleringer i denne pamfletten. 
Trædal er oppvokst på Sandøya ved Tvedestrand men bærer lite preg av sørlandsk forsiktighet når han skriver. 
Det er lenge siden jeg leste et så friskt og freidig, velformulert og godt underbygget politisk debattinnlegg. 

Leseren møter en uredd, åpen, klart-tenkende og –talende debattant som ikke er redd for å kalle en spade en spade. 
Hva han også mener engasjerte mennesker på venstresida i politikken må bli mye flinkere til å gjøre. 
«Det som trengs er først og fremst et selvsikkert og eksplisitt forsvar for et mangfoldig samfunn som kommer fra hjertet…» sier han. 

Han levner ikke Document, Resett og Human Rights Service mye ære. 
De er våpendragere for de mørkeste krefter i samfunnet vårt, og har armer inn i ytterliggående grener av FrP. 
Sylvi Listhaug brukes hyppig som eksempel i denne sammenheng. 
Trædal mener ordinære medier må slutte å invitere «redaktører» for disse nettmediene inn i debatter hvor de opptrer som «en annerledes stemme». 
De må presenteres for det de er og bli konfrontert med hva de faktisk står for, mener han. 

Han nevner ikke nettstedet «Sørlandsnyhetene», men dette treffes åpenbart av den samme kritikken: 
Anonyme bidragsytere som sprer hat og usannheter og gjør debattnivået betent, med støtte av økonomisk mer enn vanlig velhavende person(er). 
Parallellene til de før nevnte nettstedene er åpenbart mange. 
Forfatteren mener det etablerte bør være mye klarere i sin holdning mot dette ytre høyre. 
