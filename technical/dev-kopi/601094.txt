Hendig gavebok til gjester fra utlandet
Hatt gjester i sommer? 
Her er gaveboka å sende med dem på veien. 

Listen over praktiske reisebøker signert Olav Breen er etter hvert blitt svært lang og dekker det aller meste av vårt langstrakte land. 
Med den siste utgivelsen vender han tilbake til utgangspunktet, til Kristiansand. 
På nokså nøyaktig 100 sider gir han et nøkternt og redelig bilde av byen. 
Boka er tiltalende både i format og utforming. 
Bildene er det viktigste, og her er et vell av gode og informative bilder. 
Han har også brukt en god del historiske bilder og gir korte riss av byens historie før selve byvandringen begynner. 

Boka har tekster på norsk og engelsk. 
Noen ganger er den engelske teksten noe utvidet i forhold til den norske, spesielt når visse fenomener må forklares for utlendinger, som for eksempel allemannsretten eller mat-retten komper. 
Så langt jeg kan vurdere med mine ordinære engelskkunnskaper, er den engelske teksten like korrekt som den norske. 
Spesielt tiltalende ved denne boka er fraværet av skryt. 
Leseren, den reisende, eller den besøkende, blir ikke fortalt med superlativer at dette eller hint er det vakreste, det eldste, det flotteste og så videre. 
I stedet henvises til popularitetskåringer, pristildelinger og andre former for utmerkelse som er tildelt bygninger, steder eller attraksjoner. 
Noen ganger sier besøkstall per år mer enn nok, som for eksempel når det gjelder Dyreparken. 

Prisverdig er det også at boka er forsynt med en del vinterbilder. 
Det korrigerer synet på Kristiansand som evig sommerby. 
Ellers savner jeg en del interiørbilder. 
Søgne gamle kirke, Oddernes kirke, Domkirken, Gimle gård og Myren — det hadde gjort seg med et gløtt innenfor dørene. 
Ikke minst av runesteinen i Oddernes kirke, som står i våpenhuset, ikke i sakristiet slik boka hevder. 
En liten svipp til Lillesand og Grimstad nevner Ibsen og Hamsun, men heller ikke Nørholm er det blitt plass til bilde av. 
Og hva med den ganske unike samlingen av beat-kunst i Kristiansand, den største i verden utenfor USA, den kunne saktens vært nevnt. 
Og Sørlandets Kunstmuseum. 
