Plateanmeldelse:Lindemann – «Skills And Pills» 

Rammstein-vokalisten viderefører det beste – og ikke minst det verste – fra moderbandet på sitt første soloalbum. 

«Skills And Pills» 

Det er ikke lenger mulig å la seg provosere av de drøyt dumme, seksualiserte tekstene fra denne mannen. 
Till Lindemann er ikke bare «over the top», men for lengst langt bak neste blåne som vellystig provokatør innen mer outrert seksualitet. 

Etter 25 år med Rammstein vet vi hva vi får; tekstene kan derfor heller glemmes eller gjemmes, snarere enn at vi enda en gang skal gremmes. 

Till Lindemann brenner fortsatt for jobben sin; dette er jo en kar som utdannet seg til pyrotekniker for selv å være med og kontrollere pyroshowet enhver Rammstein-konsert bør og må ha. 

Men allerede i den innledende tittellåten får vi en følelse av platens største svakhet; Lindemann makter ikke å løsrive seg tilstrekkelig fra moderbandet. 

Samtidig er låtenes enkle oppbygning langt på vei den samme gjennom hele albumet, og ikke i nærheten av detaljrikdommen og det tidvis intrikate uttrykket Lindemanns hovedmedhjelper, svenske Peter Tägtgren, tidligere har fått frem hos våre egne Dimmu Borgir og Immortal. 

Du vet – dystre riff, asfalttunge arenatrommer, goth-kor og en hviskende Lindemann som senere dypdykker i egen strupe og blir passe «skummel» i de golde, industrielle midtpartiene. 

Samtidig er det en fordømt effektiv resept. 
Den kalde monotonien har ofte en så melodisk og bastant undertone av melodiøsitet at den nærmest marsjerer inn ørene dine og blir der. 

Det er først etterpå du rødmer av å ha trampet takten til en tekst som oppforder til å «fuck you from behind» (på «Fat»). 

Der har alltid Rammsteins sterke side ligget, der ligger også Till Lindemanns. 
«Skills And Pills», med unntak av balladene, er en sanseløst fengende og mektig affære dyrket frem av de enkleste og mest effektive grep i boken. 

Elsker du Rammstein, liker du jo Till Lindemann fra før. 
Og enda litt mer etter denne. 

BESTE LÅT: 
«Yukon» 
