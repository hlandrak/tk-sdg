Ung gjeng fra Nye Skottland
Nap Eyes debuterte i 2014, året etter at Lou Reed døde. 
Dermed føres arven videre. 

Velvet Underground er et navn som ofte dukker opp når du leser om Nova Scotia-bandet Nap Eyes. 
Lytter du til bandets andre album, er det ikke vanskelig å trekke den sammenligningen.Som for eksempel på "Lion in chains", en låt Lou Reed utmerket godt kunne sunget i en tilbakelent stund. 
Eller Reed-disippelen Stephen Malkmus, for den saks skyld. 

Det er mer Reed-aktig her, uten at det føles feil. 
Frontfigur Nigel Chapman er sterk nok til å stå på egne føtter, selv når han synger om ensomhet og følelsen av å stå utenfor. 
Det er tydelig at han også har hørt på Jonathan Richman og gitarpop fra New Zealand. 

Den kanadiske kvartetten nøyer seg med åtte kutt og 33 minutter, men til gjengjeld er det ikke noe unødvendig her. 

PS: 
Nova Scotia er latinsk for Nye Skottland. 
Den største etniske gruppen i denne østlige provinsen av Canada er skotter. 

Beste spor: 
"Mixer", "Lion in chains", "Click clack". 
