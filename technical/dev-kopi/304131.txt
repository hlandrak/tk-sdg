Anmeldelse:Elephant9 - «Silver Mountain» 

Improrock til togturen. 

ALBUM: 
Det er på høy tid at Reine Fiske blir en fullverdig del av Elephant9. 

Opprinnelig må nok trioen ha vegret seg fra å innlemme en gitarist i sitt spinnville improrockunivers. 

Ikke bare er Ståle Storløkkens orgel minst like skarpt i kantene som en fuzzgitar, men også den brummende rytmeseksjonen - bestående av Torstein Lofthus og Bigbang-bassist Nikolai Eilertsen - gjør tradisjonelle bandsammensetninger overflødige. 

Men med «Atlantis» klarte Dungen-gitaristen å lede trioen bort fra øvingslokalets klaustrofobi og ut i verden, med hjelp av knirkende klimpring og skimrende gitartepper. 

Innslagene av frisk luft - pastorale partier mellom frijazzslagene - er videreført på oppfølgeren, med den kledelige tittelen «Silver Mountain». 

Elephant9 har nemlig aldri vært nærmere å lage det perfekte lydsporet til togturer i kupert terreng. 
Her gjemmer blendende overraskelser seg bak hver bidige sving. 
