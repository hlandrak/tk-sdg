Eystein Hanssen går løs på terror, IS og et udugelig PST
Storslått etterretningsthriller . 

Liket av en ung mann flyter i land i Bjørvika. 
Samtidig er Basma på flukt fra IS med sine to barn, og har havnet i en flyktningleir i Libya. 

Vi møter parallelt en pakistansk 17-åring, som slites mellom forholdet til sin norske kjæreste og sine strenge foreldre. 
Endelig blir terrormistenkte Jonathan Smith anholdt av PST, mistenkt for å finansiere IS med store summer. 

Ikke uventet er disse sakene forbundet på snedig vis. 
I en stort anlagt etterretningsthriller, som kunne vært langt bedre, hadde Eystein Hanssen vært litt raskere i avtrekkeren. 

IS og terror 

«Jaget» er sjette bok i serien om den tøffe politietterforskeren Elli Rathke, halvt thai og halvt norsk, med svart belte i karate. 
Hun har svangerskapspermisjon med sin åtte måneder gamle datter Mali, da sjefen ringer og vil ha henne til å undersøke liket i Bjørvika. 
Der møter hun igjen sin gamle makker Per Nereng, som har begynt å jobbe for Delta. 
Og vi blir kjent med hennes nye makker Brenner, tidligere skarpskytter i Afghanistan. 
Han lover godt. 

Journalisten og filmskaperen Eystein Hanssen er av de mange krimforfattere som tar opp samfunnskritiske og politiske temaer i sine krimbøker. 
Tidligere blant annet narkotikapolitikk og trafficking. 

Her tar han for seg IS’ grusomheter, fremmedkrigere, norsk flyktningpolitikk og terror. 
I et komplisert plott som også avdekker et innfløkt storpolitisk spill, der CIA er involvert. 
PST har en heller usympatisk rolle. 

Synlig forfatter 

Hanssen er kjent for sin grundige research. 
Men han sliter med å bake faktaene naturlig inn i fortellingen. 
Det hemmer driven i boka, spesielt i første halvdel. 
Der merker leseren litt for ofte at det sitter en forfatter bak og pusler sammen dette plottet. 

Det tar seg opp etter hvert. 
Uredde Elli finner spor som gjør at hun blir forsøkt stanset fra uventet hold. 

Hun sliter også på hjemmebane, da samboeren og gorillaforskeren Brage forsvinner i Rwanda (her aner vi temaet til neste krim). 
Avslutningen er like dramatisk som den er storslått, selv om skurkene med fordel kunne vært mer nyansert framstilt. 
