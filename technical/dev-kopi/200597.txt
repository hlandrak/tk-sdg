«Norsk» radio gir langt bedre lyd enn gjennomsnittet
TEST: 
Jensen Buddy DAB+-radio. 

Uttrykket «norsk» brukes ofte om utstyr som egentlig er laget i Kina. 
Så ofte brukes dette ordet misvisende av norske bedrifter at vi har utviklet en sunn skepsis mot det. 
Ja, nærmest allergi. 

Jensen er mest kjent for rutere, switcher og annet datautstyr. 
Navnet høres utvilsomt norsk ut, og selskapet holder ganske riktig til her i landet. 

Men på deres første DAB+-radio Buddy, som nå har nådd butikkene, står det vitterlig «Made in China». 
Selvsagt. 
For det kommer jo knapt elektroniske produkter fra noe sted i verden for tiden. 

Tenkt ut i Norge 

Men produksjon er jo én ting. 
Tankene bak er noe annet. 

Ifølge Jensen er denne radioen tenkt ut av lydinteresserte nordmenn som mener at amerikanske Tivoli har hatt et altfor godt tak på det norske radiomarkedet litt for lenge. 
De ville vise at det går an å stappe enda bedre lyd ned i en flyttbar, batteridrevet radio med beskyttende gummi rundt. 

Både utseende og prisen på 2290 tyder på at hovedrivalen er Tivoli PAL, radioen som framfor noen har fulgt nordmenn på terrassen og stranda, og som for lengst har kommet i DAB+-utgave. 

Denne koster rundt 1400 i standardutgave, men her må vi jo sammenligne med Bluetooth-utgaven til 2500. 
En tredje radio i dette prisområdet er (også «norske») Pinell Go+, som fikk en sekser hos oss i september i fjor. 

I likhet med Pinell-radioen har Buddy oppgitt en batteritid på 24 timer, mens Tivoli PAL+ BT er oppgitt til 16 timer. 

Klart og høyt 

Rett ut av boksen på moderat volum gir Buddy en svært klar lyd der tale er tydelig og distinkt. 
Både bass og diskant er på plass i et balansert og varmt lydbilde. 

Når vi skrur opp lyden, merker vi enda bedre hvordan denne radioen distanserer seg fra flertallet. 
Øredøvende høyt blir det aldri, men der for eksempel Tivoli-radioen begynner å skurre, spiller Buddy-en videre som om ingenting skulle ha skjedd. 

Det er rett og slett imponerende. 

Enda bedre blir det når vi kobler på et par bra hodetelefoner (i dette tilfellet Phiips Fidelio X2). 
De er ikke helt lette å drive, selv om de ikke er av det aller vanskeligste slaget. 
Buddy-radioen takler dem helt fint, og kommer nesten opp på festivalvolum med et par lettdrevne Klipsch Reference On Ear. 

Bra til hodetelefoner 

Med gode hodetelefoner merker vi at det er kvaliteter i den innebygde klasse D-forsterken som ikke er hverdagskost som hyllevare på Elkjøp og Lefdal. 
Du kan oppnå øredøvende volum om du ønsker det, og det låter rent hele veien. 
Samtidig er lyden varm, oppløst og behagelig med godt stereobilde på vanlig hygge-volum. 

Faktisk minner den ikke så lite om vår dedikerte hodetelefonforsterker Pro-Ject Headbox 
S. 
Den koster riktignok bare 1200 kroner, men har altså verken radio eller Bluetooth-mulighet innebygd. 

Som med Tivoli PAL+ merker vi tydelig forskjell på DAB/DAB+ og FM - helt klart i gode, gamle FMs favør. 
Lyden er åpnere, luftigere og mer utstrakt enn med det sterkt komprimerte, digitale formatet våre politikere har funnet ut at de skal gi oss i stedet. 

Dette er ikke så åpenbart med høyttalere, men med stereolyden rett i øret merker du virkelig forskjellen. 

Med Bluetooth-forbindelse til vår Lumia 1520-mobiltelefon blir det mer pistrete. 
Radioen har i motsetning til sin «norske» konkurrent Pinell Go+ ikke AptX. 

Men så var det bruken, da... 

Selv om vi er storfornøyde med lyden, er det andre deler av brukeropplevelsen vi ikke er fullt så tilfreds med. 

Færrest mulig knapper er en god idé, men her er det ikke spesielt logisk lagt opp. 
For eksempel skjer det ulike ting når du trykker på knappene og holder dem lenge inne. 
Her er det feilkilder du ikke trenger, og selv etter en tids bruk greide vi å kløne det til. 

De norske menyene er greie, men kunne vært mer oversiktlige. 
Og det aller viktigste med en radio, at dine favorittstasjoner er lett tilgjengelige, er litt for komplisert lagt opp, synes vi. 
Tre tastetrykk for å få inn P13 er i overkant, og vi hadde nok foretrukket at Jensen hadde brukt programmerbare nummerknapper i stedet. 

Best på lyd 

Det finnes jo DAB-radioer til noen hundrelapper som fungerer like godt og til og med bedre rent praktisk. 
Og er du ikke spesielt opptatt av lyd, kan du jo godt nøye deg med en av disse. 

Men ønsker du deg en radio som låter vesentlig bedre enn de rimeligste, bør du absolutt vurdere Buddy. 
En hyggelig bonus er det at den også fungerer glimrende med gode hodetelefoner. 

Buddy gir langt kraftigere og fyldigere lyd enn vi kan huske å ha hørt fra noen frittstående DAB-radio. 

Jensen of Scandinavia Buddy DAB 

Hadde brukervennligheten vært i samme klasse, ville sekseren ha vært innen rekkevidde... 
