Test av maten på danskebåten «Stena Saga»
- Skal du reise med Stena Lines Stena Saga, bør du satse på dagens i restauranten. 

Vi har reist med danskebåtene til både Stena Line og Color Line, for å sjekke ut mat-tilbudene om bord. 

Du kan lese om vår erfaring fra maten på Color Line i denne saken. 

Vi tok dagseiling fra Frederikshavn til Oslo med Stena Lines «Stena Saga» en onsdag rett før skolenes sommerferie, og har spist oss gjennom både en større buffé, dagens rett, en salat og en enkel bagett i kaféen. 

Hva er best og hva gir mest valuta for pengene? 

Buffé: Ærlig talt, snerk på sausen rett etter åpning? 

Ettersom vi reiste på dagseilingen fra Frederikshavn til Oslo, var det lunsjbuffé vi spiste. 
På kveldsseilingen motsatt vei, fra Oslo til Frederikshavn, er det middagsbuffé - og den har vi ikke testet. 
Den er også dyrere. 

Men det er både kalde og varme retter, samt desserter og drikke, også på lunsjbuffeen. 

Ettersom det er en lunsjbuffé, forventer vi ikke at utvalget skal være like stort som utvalget vi skrøt av hos Color Lines SuperSpeed. 

Men man kan forvente at det som da serveres, faktisk er bra. 

Og her er vi ikke veldig imponert over buffeen til Stena Line: 

Ja, det er litt ulike varmretter og kaldretter og salater og desserter: 
Her er kyllingvinger, vårruller, lasagne, gratinerte og vanlige poteter, ris, chorizo, kjøtt- og skinkepålegg, laksepålegg og tortillalefser. 
Og flere typer brød. 

Men ærlig talt: 
Grøttykk saus med snerk kort tid etter at buffeen åpnet? 

Kjøttdeig til tortilla som er ihjelstekt til det ugjenkjennelige (vi trodde det var brun ris …)? 
Og hakket salat som ser ut som de så vidt har vært borti kniven? 

Flere av kakene på dessertbordet minner mistenkelig mye om frossenkakene du kan kjøpe i butikken her hjemme - og smaker også slik. 

Pålegg, salater og oster smaker bra, det samme gjør kjøttrettene og de gratinerte potetene - men her har de mye å lære av presentasjonen hos Color Line. 
Og hva skjedde med merkingen av maten? 
Det er greit å se hva det er som serveres, om maten er ugjenkjennelig. 

Buffeen koster 219 kroner for voksne og 99 kroner for barn (4-15 år). 
Men vær oppmerksom på at alkohol ikke er inkludert i prisen på lunsjbuffé hos Stena Line. 
Ønsker du å nyte et glass vin eller øl til lunsjen, må du altså kjøpe dette i tillegg. 

Konklusjonen for lunsjbuffeen er dermed: 

Et begrenset og lite spennende utvalg, dårlig presentert, og med lite fristende varmmatretter. 
De meste smaker greit, men i likhet med hos Color Line så er smakene ganske like - og flate. 
Minus for snerk, uinspirert presentasjon og tørrstekt kjøttdeig. 
Vi ville styrt unna! 

«Dagens»: 
Full pott! 

På «Stena Saga» serveres dagens rett i restauranten Metropolitan. 
Og det er dit du må gå: 

Av det vi har spist om bord, er «dagens» i restauranten den absolutt beste maten - og til en billig penge. 

Dagens rett vil variere, og du kan velge mellom en kjøttrett og en fiskerett - og begge koster 139 kroner: 

Dagens fisk da vi seilte, var posjert torsk med reker, egg, smørsaus og potetpuré. 
Vi spiste dagens kjøtt, som var hjemmelaget karbonade med rødvinssaus, ristede poteter og tyttebærsyltetøy. 

Konklusjonen på dagens er enkel: 

Dette smaker helt nydelig, alt sammen - og det er delikat presentert. 

Salat: 
Brun salat er ikke god salat 

Du kan få salat, bagett og noe annen enkel mat i kaféen. 
Vi spiste salat med kylling og brødkrutonger, som koster 104 kroner. 

La oss si det slik: 
Det er ikke for mye forlangt å få frisk salat når du betaler 104 kroner. 

Og salaten som åpenbarer seg når vi graver litt under toppen på salatskåla, er langt fra frisk. 
De brune salatbladene har i beste fall ligget siden dagen før; det er i alle fall slik salaten vår kan se ut etter en dag eller to i kjøleskapet hjemme. 

Og nei, det er verken delikat eller smakfullt … 

For øvrig er kyllingen grei, og brødkrutongene sprø. 
Men det kan se ut som om gårsdagens salat fra buffeen har havnet i salaten som selges i kaféen. 

Kort oppsummert om salaten: 
Den ser ikke veldig appetittlig ut, og vi synes heller ikke den smaker veldig godt. 
Salatbladene ligger igjen, og da er mye av vitsen ved å kjøpe salat borte … 
Du får ikke brød til (brødkrutongene er kanskje brød nok) - og du må ta til takke med den ene dressingen som følger med. 

Bagett: 
Skuffer ikke 

Det skal godt gjøres å mislykkes med en bagett, og denne er også innafor: 

Her får du en fin bagett, riktignok av den typen som er innmari hard i skorpa, men det er fersk. 
Her får du endog smør, kanskje stedvis litt for meget av det gode, salatblader og tomat. 
Og hurra: 
Salatbladene her er ferske og fine. 

Greit antall osteskiver, smaker helt som forventet. 
Prisen er også helt grei: 61 kroner. 

Konklusjon: 
Gå for «dagens» i restauranten 

Vår klokkeklare anbefaling for deg som reiser med «Stena Saga», er å gå for «dagens» i restauranten. 

Årsakene til det er flere: 
Du får et skikkelig måltid mat, som smaker godt, som du blitt mett av, og som gir veldig god valuta for pengene. 

Et annet viktig punkt, i alle fall etter vår mening, er omgivelsene og komforten: 
Mens det alltid vil være mer støy og virak i et større lokale med folk som går fram og tilbake til buffeen hele tiden, får du nyte komfortable stoler i et mindre og stillere lokale i et avskjermet hjørne av båten. 
Der er det rett og slett avslappende og deilig å sitte. 

Utvalget i kafeen på «Stena Saga» er begrenset, og salaten er rett og slett ikke å anbefale. 
Men vil du bare ha noe lett og enkelt, vil du i alle fall ikke bli skuffet om du kjøper en bagett. 

Her bør du bo - og ikke 

Du kan lese om vår erfaring fra maten på Color Line i denne saken. 

Vi har også testet ut hoteller med badeland i nærheten av ferjeanløpene på toppen av Jylland. 
Skallerup Seaside Resort er godt valg, med både badeland og veldig mange andre aktiviteter. 

The Reef Hotel i Frederikshavn er vi imidlertid ikke like imponert over - heller tvert om: 
