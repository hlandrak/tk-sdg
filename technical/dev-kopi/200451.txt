Volvo V60 CC:En snarvei til suksess 

Volvo har gitt sin peneste bil full Norgespakke. 
Det må bli bra - eller? 

Hevede stasjonsvogner er en sikker vinner her på berget. 
XC70 har levd et høyreist og godt liv helt siden fødselen i 1997, og lillebror V40 i CC-versjon er mest poppis av alle. 

Stikkordene er: 
Bedre bakkeklaring, noen røffe plastdetaljer og vips er en stasjonsvogn eller en kombibil blitt en bil som passer røft underlag og norsk veistandard. 

For å blåse liv i V60 igjen helt på tampen av livssyklusen - og for å fylle hullet mellom V40 CC og XC70 - er den gamle bruden sminket og kledd opp for uvørne forhold. 

Bakkeklaringen er hevet med 6,5 cm, og med totalt 20,1 cm luft under slår den mange SUV'er på dette området. 
Storebror XC70 har 21 cm, mens XC60 strekker seg enda litt høyere over bakken med 23 cm. 

Kun én med 4x4 

Blant XC60-kundene velger 90 prosent firehjulsdrift. 
Blant dem som hopper på en V40CC, er det nesten ingen som tar utgaven med trekk på alle fire. 
Derfor er Volvo-folket fra Torslanda spente på hvor mange som ønsker nettopp det på V60 CC - der CC står for Cross Country. 

Dessverre er det ikke mulig å få firehjulsdrift sammen med den minste motoren (D3 med 150 hester). 

Det gir en del begrensninger - og færre muligheter for et godt salg. 

Ifølge Volvo-folket er årsaken at det ikke er lett å tilpasse nye drivlinjer (ny 4-sylindrete 2-litere og 8-trinns automat) sammen med den gamle plattformen. 
Derfor finnes det kun ett alternativ for dem som vil ha firehjulstrekk: 
D4 AWD. 
Med den gamle femsylindrete motoren og den gamle sekstrinns automaten... 

Det er en short-cut som både betyr høyere pris og mer utslipp enn nødvendig. 

Greier du deg med kun forhjulsdrift, kan du velge mellom: 

D3 - 150 hk (ny 2-liters firesylindret dieselmotor - evt. med 8-trinns automat) 

D4 - 190 hk (ny 2-liters firesylindret dieselmotor - evt. med 8-trinns automat) 

T5 - 245 (ny firesylindret 2-liters bensinmotor - evt. med 8 -trinns automat) 

Den gode nyheten er likevel at alle motorene holder Euro6-standard, og vil derfor ikke bli påvirket av det varslede kjøreforbudet for dieselbiler. 

Bygd på XC70-plattform 

Volvo-ingeniørene startet først med å tilpasse et standard V60-chassis, men de måtte gi opp. 
Da hentet de i stedet chassiset fra XC70 og spikket litt på dette. 
Dermed kunne V60 CC leveres med større og kraftigere hjul og bredere sporvidde. 

Og nettopp derfor gir V60 CC en mye mer komfortabel kjøreopplevelse enn i standard V60. 
Med D4 AWD duver den deilig av gårde - uten at det er gått noe særlig på bekostning av dynamikken når svingene kommer. 

Med en lettere firesylindret motor i front og uten Haldex-systemet bak i vogna, blir kjøreopplevelsen en litt annen. 
Komfortabel ja, men ikke med så god veiholdning som versjonen man aller helst ønsker seg: 
Den med trekk på alle fire. 

Ikke hybrid 

- Prisen starter på 408.900 kroner og tillegget for Cross Country-versjonen er 30.000 kroner i forhold til tilsvarende utstyrt V60, opplyser PR-direktør Rune Gutteberg Hansen hos den norske Volvo-importøren. 

Han tror de skal greie å selge 550 slike biler innen året er slutt. 

Den eneste modellen med firehjulstrekk - D4 AWD - koster fra 525.900 kroner. 
Da konkurrerer den brått med den råspreke V60 Plug-In-Hybrid . 

Men denne CC-modellen er ikke mulig å få som el-drift-pakke. 
Også det er en liten kortslutning når man vet hvordan salget av plug-in-hybrider er i ferd med å ta av. 

Den store konkurrenten er Audi A4 Allroad som kun fås med Quattro firehjulsdrift. 
Den starter på 478.700 kroner. 
Verdt å nevne er også Opel Insignia Country Tourer, Skoda Octavia Scout, Subaru Outback og nye VW Passat som snart kommer i ny Alltrack-versjon. 

CC-garnityret består av de sedvanlige skliplatene både foran og bak, samt sideskjørt og de karakteristiske skjermutbyggerne. 
I tillegg har den en unik grill og detaljene er lakkert i såkalt pianosvart. 
Det stemmer så til de grader. 
For V60 CC er bil som er så sjeldent som røff og pen på én gang. 

For første gang er Volvo ute med en Cross Country som sedan, også. 
S60 CC er kommer kun som D4 - med eller uten firehjulstrekk - og kun i Summum-utgave. 

Siste pust 

Volvo har igjen gjort jobben sin. 
Men det lufter littegrann av «siste rop i skogen» for denne versjonen av V60. 

Bilen er super, men det er synd at det bare finnes ett motoralternativ om man ønsker firehjulsdrift. 
Når det alternativet attpåtil er av gammel sort, skjønner man fort at bilen er en slags respirator før en ny modell er ventet om et par års tid. 

Reiseomkostningene til denne reportasjen er dekket av importøren. 
Les mer her 
