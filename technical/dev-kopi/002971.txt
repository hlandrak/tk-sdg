Hjemmeseier
Sjarmen er på plass når Nico & Vinz holder fest i Oslo. 

Etter å ha tent julegrana med Barack Obama, opptreden hos en av de største stjernene på amerikansk tv, delt scene med blant annet Taylor Swift og nådd dobbel platinastatus med en viss “Am I Wrong”, er Holmlia/Lambertseter-konstellasjonen tilbake på kjent jord, midt i hovedstaden. 

Nico & Vinz står (fortsatt) i medvind på Sentrum Scene, tre måneder etter lanseringen av den eklektiske, men varierende EPen Cornerstone som inneholder 2015s sensommerhit “That’s How You Know”. 

“Hemmeligheten bak suksessen ligger delvis i deres ydmykhet og entusiasme over å ha kommet dit de er”, skriver P3s anmelder i omtalen av EPen. 
Sistnevnte egenskap er den viktigste energikilden for Vincent Dery og Kahouly Nicolay Sereba - fra by: 
Larm-konserten i 2011 til dags dato er det glød og uhemmet engasjement som gjelder for den joviale sangrap-duoen. 
Sky is the limit, etcetera. 

Smilene er lure (og brede) der de står på hver sin opphøyde, fargeskiftende kube og omringer DJ og trommeslager. 
"Our Love" åpner den utsolgte konserten, før "In Your Arms" følger. 
"Ååååooooåååååoooo", synger publikum med over refrenget. 

Settet er innøvd, men det oppleves ikke påtatt. 
"Vi er endelig hjemme! 
Når jeg ser rundt her så ser jeg familie. 
Fy faen, vi er hjemme, ass", sier Nico. 
Denne sjarmen, vet du. 
Nico & Vinz får med seg publikum på leken. 

"Runnin", "Imagine", "Praying To A God" og dansbare "When The Day Comes" er blant låtene som er på menyen, og på finfine og nedstrippede pop-r&b-sporet "Hold It Together" får Vinz anledning til å vise fram hans rå sangstemme. 

"When The Day Comes": https://youtu.be/jXDiZRCofqY 

De setter av tid til å spille hiten "One Song" fra tiden da de kalte seg for Envy, og duoen er tydelig rørt over responsen til publikum. 

Arif stikker plutselig innom, gir hovedacten et pust i bakken, og drar "Flammer" og "Low Key" halvveis uti det nesten halvannet times lange showet. 
"Tropiske" "Lay a Little Closer" kommer på, og David Guetta-samarbeidet på "Lift Me Up". 
Naturligvis spilles "That’s How You Know" før det er tid for baris for gutta: 
"Am I Wrong" runder av konserten til stor jubel. 

Mantraet om å ikke la noen legge en demper på dine drømmer (til tross for noe avtagende oppoverpil på hitlister) skinner også gjennom på scenen. 
Det er her de er sterkest. 
Dynamikken mellom kompisene er det kuleste man finner ved Nico & Vinz. 
De har en fordel i kveld, men scenen er hjemmebane uansett hvor enn de måtte opptre. 
