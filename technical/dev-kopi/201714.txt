Benq BL3201PT - 4K-skjerm på 32 tommer
Lyst på 4K-skjerm på skrivebordet? 
Da bør den være minst like stor som dagens test-skjerm. 

Denne høsten har vi testet en rekke PC-skjermer med til dels svært høy oppløsning, se oversikt her. 

Store skjermer er påkrevd 

Det er når skjermene blir større enn 24 tommer at høyere oppløsninger enn full HD virkelig kommer til sin rett. 
Skal du bruke skjermene med Windows, er QHD (2560 x 1440 piksler) en ypperlig oppløsning på skjermer mellom 25-30 tommer. 
Da bør disse to skjermene være høyaktuelle. 

Det finnes også en rekke 4K-skjermer i denne størrelsesklassen, men de fleste med normalt syn vil måtte skalere opp størrelsen på tekst og grafikk i operativsystemet for å sikre lesbarheten, noe som har sine utfordringer. 

Når man passerer 30 tommer, er situasjonen en annen, og dagens test-skjerm er en 32-tommer med 4K-oppløsning (3860 x 2160 piksler - fire ganger høyere oppløsning enn full HD). 

Ting blir fortsatt smått i 100% skalering, men hvis du ikke sitter med nesa så veldig langt unna skjermen, er denne oppløsningen uproblematisk for de fleste. 

Har blitt dyrere 

Modellen kommer fra Benq, og bærer navnet BL3201PT. 
Den er regnet som en proff-skjerm og ligger derfor prismessig langt over mange andre, enklere 4K-skjermer. 
Den ligger i samme klasse som denne fra Asus. 

Så hva er det som gjør at den er såpass dyr? 
Først må vi gjøre oppmerksom på at den har vært på markedet en god stund allerede, og i denne perioden har den steget med rundt 2.000 kroner i pris - mye takket være synkende kronekurs. 
Men dette er en skjerm med et avansert IPS-panel fra LG Display, som byr på full dekning av sRGB-fargespekteret, noe som er avgjørende for mange typer grafisk arbeid. 
Den har til og med egen forhåndsinnstillinger for CAD/CAM-arbeid. 

Enkelt og lett tilgengelig 

Dessuten byr den på et vell av tilkoblinger, som to stk HDMI (1.4), DisplayPort (1.2), MiniDisplayPort (1.2) og DVI-D - i tillegg til fem USB 3.0-porter og kortleser for SD-minnekort. 
Her er også en lydinngang (minijack) og hodetelefonuttak. 
Sistnevnte - samt alle skjermtilkoblingene og to USB 3.0-porter, sitter på høyre side. 
Dermed er de alltid lett tilgjengelig. 

Betjeningsmessig er den også den enkleste vi har testet denne høsten, takket være den medfølgende fjernkontrollen. 
Med den kan du enkelt navigere deg med piler gjennom menyene, og kan også veksle mellom de forhåndsprogrammerte fargeinnstillingene med ett enkelt trykk. 

Fjernkontrollen er ikke trådløs, og dermed vet du alltid hvor du har den. 
Den kan dessuten plasseres i et eget spor på foten når den ikke brukes. 
Smart! 

Glimrende ergonomi 

Foten er bred og stødig, og skjermen festes til den med et klikk. 
Det er omtrent like enkelt å løfte den av foten igjen, hvis du for eksempel vil benytte en annen fot eller et veggfeste (vanlig VESA 10 x 10 cm). 

Ergonomisk er den også helt super, den kan heves og senkes 14 cm lett med én hånd, og vippes forover og bakover etter eget ønske. 
Armen som holder skjermen kan også dreies 45 grader til hver side med et lett dytt på skjermen. 
Overflaten er forøvrig matt, så du slipper å ta hensyn til eventuelle refleksjoner fra tak og vinduer. 
Skjermen kan også tiltes og stå på høykant, noe som kan være nyttig når du jobber med sidelayout og lignende. 

Plusser og minuser 

Sett rett forfra er den bildemessig helt på høyde med de beste i klassen. 
Sortnivået er også helt supert, med minimalt med lyslekkasjer. 

På helt hvitt bilde vil du se en avtakende lysstyrke mot kantene når du betrakter bildet fra litt skrå vinkel: 
Det er ikke noe kjempestort ankepunkt, men det er greit å være klar over at du får det beste bildet når du betrakter skjermen rett forfra. 

Den har også et par innebygde høyttalere, men de er av relativt enkel kvalitet. 
Diskanten er litt ullen og den dype bassen må du se langt etter. 
Til radio og enkel bakgrunnslyd, kan det uansett funke greit. 

Når vi først er inne på ting som kunne vært bedre, må vi trekke frem at HDMI-porten kun støtter 30 Hz oppfriskning av bildet. 

Dette fordi den ikke støtter høyere hastigheter enn hva som er innenfor HDMI 1.4-spesifikasjonene. 
30 Hz vil bety hakking ved panorering i videoer og spill, og er derfor ikke anbefalt til slik bruk. 
Da trenger du en PC med DisplayPort-utgang (eller Thunderbolt) hvis du skal bruke denne skjermen. 
Da vil du kunne få oppfriskningshastighet på 60 Hz. 

Responstiden er 4 ms, så noen utpreget gamingskjerm er dette ikke, selv om den vil kunne tilfredsstille de fleste også på dette området. 

Konklusjon 

Benq BL3201PT er en ypperlig skjerm. 
Av skjermene vi har testet i høst scorer den aller høyest på betjeningsvennlighet, både hva angår menystyring og tilgjengelig på tilkoblingspunkter. 
Ergonomisk er den også helt i toppen, og de generelle ytelsene er ikke langt bak de beste. 

Vårt største ankepunkt er kanskje prisen. 
Det er flere modeller til under 10.000 kroner som byr på spesifikasjoner i samme gate, enkelte av dem har gått ned i pris i samme tidsrom som BL3201PT har steget. 
Så sjekk ut modeller som Samsung U32E850R og ACER Dis 32 B326 før du eventuelt slår til. 

Den er likevel rimeligere enn denne 32-tommeren fra Asus, som vi ikke vil karakterisere som særlig bedre - med unntak av at den støtter 60 Hz oppfriskning via HDMI. 
Om du har en PC med DisplayPort-utgang, og ikke er så opptatt av å spare penger, er sjansen for at du blir fornøyd med dagens testprodukt uansett meget stor. 

Benq BL3201PT 
