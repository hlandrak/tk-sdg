LG G4
Kuskinn på baksiden og verdens mest lyssterke mobilkamera. 

Helt siden digitalkameraene gjorde sin ankomst for drøye 15 år siden har det vært mye fokus på megapiksler, selv om dette på ingen måte er et mål på bildekvalitet. 

Gledelig er det derfor å se at fokuset har dreid seg noe vekk fra dette, og til andre ting som kan ha større betydning for hvor gode bilder du får. 

En av dem er hvor lyssterkt (eller «raskt») objektivet er. 
Dette betegnes med det såkalte «f-tallet»; brennvidde dividert på blenderåpningens diameter. 
En større blenderåpning vil altså gi et lavere f-tall, og det er en av tingene som er spesielt interessant med dagens testmodell, LG G4. 

Verdens mest lyssterke mobilkamera 

For – LG G4 har blendertall på f/1,8, noe som gjør LG markedsledende på dette punktet. 
Nå skal det sies at avstanden ned til nestemann ikke er dramatisk stor – Samsung Galaxy S6/Edge har blendertall på f/1,9. 

Under ser du en liten oversikt over hvor mye mer lys kameraet på LG G4 slipper inn i forhold til konkurrentene, gitt den samme lukkertiden og følsomheten: 

Når kameraet slipper inn mer lys, kan man tillate seg raskere lukkertider for å fange det samme lyset (og dermed mindre uskarphet), eller bruke lavere følsomhet og derfor slippe unna med mindre støy i bildene. 

En annen fordel med større blenderåpning er at dybdeskarpheten blir mindre, altså slik at det som ikke er i fokus blir mer uskarpt. 
På en mobiltelefon snakker vi uansett om såpass små brennvidder at dette er noe du først og fremst vil merke når du tar bilder på nært hold – på makrobilder og portrettbilder, for eksempel. 

Som med forgjengeren, LG G3, har også årets utgave innebygd optisk bildestabilisering, som til en viss grad kan kompensere for din ustøhet på hånda; spesielt kjekt når du tar bilder i svak belysning. 
Kameraet har også autofokus som gjøres via laser, samt infrarød lysmåler for bedre å vurdere farger og hvitbalanse. 

Kameraappen har dessuten en manuell modus med svært mange innstillinger for den avanserte brukeren, der du blant annet kan justere lukkertid, ISO og hvitbalanse, med elektronisk vater, manuell fokus og mer til. 
En liten ulempe er dog at den bruker litt tid på å starte opp; også fra låseskjermen. 

Så bra er kameraet 

La oss vri litt på standardoppsettet vårt og begynne med bildene, siden det er dette som er en store overskriften med dette kameraet. 

Under finner du et utvalg bilder tatt side om side med Samsung Galaxy S6 Edge. 
På begge kameraer har vi aktivert «Auto HDR»-funksjonen, slik at telefonen selv velger om det bruker den innebygde HDR-funksjonen eller ikke. 
Ellers har vi bare latt automatikken gjøre sitt, uten selv å gjøre manuelle grep. 

Ikke de helt store forskjellene i dette bildet, men det er tydelig at fargemetningen på LG-bildet er høyere. 
Ser vi på detaljene er det små forskjeller i våre øyne – 100 prosent-utsnitt under (G4 fortsatt øverst): 

Igjen ser vi at LG-telefonen har høyere fargemetning; kanskje litt for mye i våre øyne. 
Her har begge kameraene brukt HDR-funksjonen, men denne biten fungerer bedre på S6, noe du kan se eksempel på under der det er langt mer å se i skyggene: 

Skarpheten på dette bildet går dog lett i favør LG. 
Det skal sies at dette var uvanlig uskarpt fra S6 Edge, men kan skyldes HDR-funksjonen, som setter sammen flere bilder, eller at autofokusen ikke har vært helt presis: 

Bilde #3 og #4: 
Eksponeringer 
Når det gjelder lysmåling er det ikke alltid LG G4 treffer like godt. 
Under finner du to eksempler sammenlignet med S6 Edge der Samsung-telefonen treffer langt bedre på lysmålingen. 

I det venstre bildet blir lysmåleren til G4 lurt av det hvite gjerdet og undereksponerer bildet, mens kveldsbildet er for lavt eksponert (og har et sterkt blåstikk) slik at det er lite detaljer å hente i skyggepartiene: 

Bilde #5: 
Innendørs 
Vi avslutter seansen med et bilde tatt innendørs i litt svakere belysning. 
Da er det tydelig at G4-bildet ikke er like skarpt som fra Samsung-telefonen: 

Her ser vi at støyprosesseringen har fjernet detaljer i bildet på LG G4. 
Merk for øvrig at LG-telefonen valgte 1/20s@ISO 400, mens programvaren i S6 tydeligvis stoler mer på bildestabiliseringen og velger 1/10s@ISO 200. 
Den slags kan du selvsagt overstyre om du velger å bruke den manuelle modusen på G4. 

Summa summarum Bildene fra LG G4 har noen ganger i overkant høy fargemetning, og lysmåleren har litt å gå på, men det er allikevel åpenbart at dette kameraet er blant de bedre på markedet, med god skarphet og presis autofokus (se flere bilder under). 

Fotografer som liker å justere litt selv kan få svært gode resultater med LG G4, som som nevnt tilbyr en kameraapp som gir deg kontroll over det aller meste (bortsett fra blenderen, som er låst på praktisk talt alle telefoner). 

Her er flere bilder tatt med LG G4: 

Bakside i ekte kuskinn 

Ikke bare kameraet er unikt ved LG G4 – selskapet har også laget mobildeksler til denne telefonen i ekte kuskinn. 
For ordens skyld er dette noe som koster ekstra – den fås også kjøpt med et tradisjonelt bakdeksel i plast. 

Annet enn at det ser annerledes ut, gjør den ru overflaten i kuskinnet at telefonen ligger godt i hånda, med større friksjon enn normalt. 
Hele telefonen har en svakt buet form fra topp til bunn, i tillegg til at den er buet ut mot sidene bak. 

I en varm vogn fra NSB opplevde vi imidlertid at en lang mobilsesjon gjorde at det ble ganske klamt på baksiden når vi hadde holdt den i hånda en stund. 

Mange vil derimot sette pris på at dekselet kan tas av, slik at dermed kan bytte ut batteriet eller sette i et minnekort; muligheter Samsung gikk vekk fra i sine nye toppmodeller. 

Svært god LCD-skjerm 

Skjermen på LG G4 måler 5,5 tommer over diagonalen og har QHD-oppløsning (2560x1440); akkurat som på forgjengeren. 
LG har imidlertid understreket at det er mye ny skjermteknologi i denne skjermen. 

I forhold til G3-utgaven fra i fjor, har LG G4 en skjerm som er 25 prosent lysere, 50 prosent høyere kontrast og 56 prosent høyere fargenøyaktighet. 

Det er utvilsomt en svært god skjerm i våre øyne også, med en dyp sortfarge som nesten kan matche OLED-skjermene. 
Vi noterer oss at lysstyrken avtar noe mer enn normalt når vi ser på skjermen fra siden. 
At den er ekstremt skarp ser man selvsagt av spesifikasjonene – så høy oppløsning fordelt på 5,5 tommer tilsvarer 534 piksler per tomme som du i praksis ikke vil klare å skille med det blotte øye. 

Ikke så god på norsk 

Vi reagerte på det da vi testet forgjengeren, og vi reagerer på det nå også – LG, som har solgt produkter i Norge i en årrekke, har mange rare oversettelser i menysystemer og på forskjellige skjermer, som gir et noe amatørmessig preg på brukergrensesnittet. 

Her er noen eksempler: 
«Still processing» => Stille behandling «Push» (om epost) => Trykk «Free» (gratis) => Ledig «Open music» (åpne musikk-appen) => Åpen musikk 

I tillegg er det flere steder i grensesnittet der man har satt en \ foran spesialtegn – kjent konsept for alle som programmerer, men som selvsagt ikke skal vises for brukeren. 
Innstillingsmenyen skjemmes også av en del orddelingsfeil. 

Det er egentlig mulig å bytte tema – fra det pastellfargede til andre mer lekre varianter i våre øyne, der både ikoner og bakgrunnsbilder byttes ut. 
Dette gjøres via appen LG SmartWorld, som ligger forhåndsinstallert. 

Men selv om innholdet i appen er norsk, får vi bare beskjed om at denne appen ikke er tilgjengelig i Norge når vi prøver å laste ned et annet tema. 

Vi har vanskelig for å forstå hvorfor. 

Og dette, LG, blir for svakt. 

Pastell-grensesnitt 

Dermed er man låst til standardgrensesnittet fra LG, som i hovedsak består av lyse pastellfarger. 
Det er åpenbart noe som skiller telefonen litt fra konkurrentene utseendemessig, men det spørs om alle synes det faller helt i smak. 

Helt til venstre på hjemskjermen finner du LGs «Smart bulletin»-skjerm, som inneholder informasjonselementer om hvor mange skritt du har gått i dag, dagens tidsplan og smarte tips. 
For eksempel hvordan du raskt kan ta en bilde når telefonen er slått av (dobbelttrykk på volum ned) eller hvordan du kan bruke «Smart settings»-funksjonen, som gjør det mulig at telefonen automatisk setter seg på lydløs når du kommer på jobb. 

LG 
G4 har noen smarte funksjoner, for eksempel muligheten til å kjøre to apper samtidig, aktivere selfie-funksjonen ved å holde opp hånda og knytte den eller få beskjed om apper du ikke har brukt på en stund, og som du muligens bør slette for å spare plass og batteri. 

Merk også at telefonen kjører Android 5.0. 
Det er den ikke alene om, men i denne versjonen introduserte Google en stillefunksjon som ikke akkurat har blitt godt mottatt av brukerne. 
Flere Android-produsenter har valgt å endre denne funksjonen slik at den fungerer som tidligere, men den er urørt i LGs variant. 

Ikke like rask som de aller beste – på papiret 

I motsetning til for eksempel HTC One M9 og nylanserte Sony Xperia Z3+, som begge har en Snapdragon 810-prosessor, har LG valgt å legge lista bittelitt under med denne telefonen, der vi finner en Snapdragon 808. 

808-prosessoren har seks kjerner (to raske + fire svakere) i motsetning til åtte på 810-utgaven (4+4), og de kjører på en lavere klokkefrekvens. 
Også Adreno 418-grafikkprosessoren er noe svakere enn Adreno 430 som de nevnte telefonene har innabords. 

Men! 
Prosessoren blir ikke like varm. 
Nettstedet Ars technica har gjort en utfyllende test der de belaster telefonene over tid, og da viser det seg at 808-prosessoren ikke har den samme varmeutviklingen og derfor kan holde ut lenger på de høye klokkefrekvensene. 
Har du for eksempel spilt en stund, kan det derfor være at LG G4 faktisk vil prestere bedre enn de som på papiret er sterkere. 

Og la oss si det – i løpet av vår tid med telefonen har vi sjelden tenkt på at denne skulle yte noe svakere enn øvrige toppmodeller vi har testet. 
Grensesnittet flyter bra, nettsurfing går pent og telefonen presterer bra på de spillene vi har testet. 
Den hevder seg også greit på ytelsestestene, men ligger litt bak de beste hele veien. 

(Eksempler er 47.300 i AnTuTu og 17.447 i 3DMark, der Z3+, som også er inne til test, scorer henholdsvis 48.022 og 21.475. 
De må imidlertid begge se seg slått av Samsung Galaxy S6 Edge, som har 68.793 og 22.081) 

Vi har også opplevd batteritiden som god på LG G4, som stort sett har klart strabasene gjennom en hel dag med 20-30 prosent batteri igjen ved leggetid. 
Også denne Snapdragon-utgaven støtter Quick Charge 2.0 og kan derfor få 50 prosentpoeng ekstra på batteriet i løpet av en halvtimes tid, noe vi etter hvert har begynt å sette mer og mer pris på. 
Trådløs lading er imidlertid ikke støttet rett ut av boksen – da må du bruke et eget Quick Circle-etui. 

Konklusjon 

LG 
G4 er en telefon som markedsføres først og fremst på grunn av kameraet, og det er liten tvil om at kameraet er blant de beste på markedet; kanskje særlig om du evner å gjøre manuelle innstillinger der det er godt med rom for kreativitet, inkludert lukkertid på 30 sekunder, manuell fokus og mer til. 

Vi setter også pris på en meget god skjerm, relativt god batteritid og krummingen, kombinert med et deksel av skinn, som gjør at telefonen ligger godt i hånda. 
Telefonen er også rask nok for de fleste, selv om den ikke er like rask som enkelte konkurrenter. 

Som nordmenn er vi dog ikke like begeistret for den norske oversettelsen av programvaren, som fortsatt er under pari. 
Stadig finner vi statusmeldinger, menyvalg og annet som blir ufrivillig morsomt, og som dermed gjør at opplevelsen blir noe upolert. 

LG G4 H815 Leather 
