Anmeldelse:Hudson Mohawke - «Lantern» 

En sjangerløs og personlig milepæl fra den skotske produsenten. 

ALBUM: 
I løpet av et par år med egne singler, massive remikser, artistsamarbeid, og høyprofilerte produksjoner for navn som Kanye West, Drake og Lil Wayne, har den G.O.O.D. Music-signerte produsenten, TNGHT-halvdelen, og ikke minst soloartisten Hudson Mohawke for alvor begynt å sette varige spor i det kontemporære musikklandskapet. 

Skottens musikalske bredde strekker seg over et stort utvalg sjangre, som alle mer eller mindre forenes på hans etterlengtede andrealbum «Lantern». 
En utsøkt samling låter bundet sammen av instrumentalspor, kortere interludes og fem nøye utplasserte gjesteopptredener - inkludert vakre øyeblikk som «Deepspace» og «Resistance» med respektive Miguel og Jhene Aiko. 

I begynnelsen kan lappeteppet av hiphop-beats, futuristisk soul og hard trap virke en smule ufokusert og forstyrrende, men etterhvert som albumet gror på deg, låses «Lantern» opp som den sjangerløse og svært personlige milepælen Hudson hadde som visjon å skape. 
