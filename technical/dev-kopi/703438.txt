464 siders ren spenning
Gasspedalen–i bånn–thriller med mange gode kvaliteter. 

Atlanta, USA: 
Paul Scott blir stukket ned og drept. 
Hans kone Claire finner fort ut at Paul har levd et dobbeltliv, og antakelig voldtatt en lang rekke kvinner. 
Claire får mistanke om at politiet har holdt en hånd over Pauls aktiviteter, så hun tør ikke søke hjelp der. 
I stedet kontakter hun sin søster Lydia, selv om de har vært uvenner i 18 år. 

Spenningen slipper aldri taket 

Dette er en roman om to vanlige kvinner som kastes ut i livsfarlige situasjoner. 
Det er kjekt at søstrene klarer brasene sammen. 
Spenningen slipper aldri taket gjennom 464 sider. 
Det er en stor prestasjon. 
Kanskje vil boka appellere ekstra sterkt til kvinner. 
Men de må tåle noen gufne torturscener. 

Karin Slaughter (hennes virkelige navn, hun var heldig med det) skriver elegant: 
"Paul var så flink til å spy ut klissete, sukkersøte fraser at han kunne vært transportbåndet i en berlinerbollefabrikk". 
Boken er skrevet på en ambisiøs og smart måte. 
Action–kjøret med de to søstrene brytes opp med brev som faren deres skrev til den tredje søsteren – hun som forsvant. 
Det er smakfullt gjort. 

Slaughter klarer også å formidle fornuftige tanker om kjærlighet, forelskelse, lidenskap og det å trenge noen og kjenne at de trenger deg. 
Hun er veldig god på å beskrive forholdet mellom søstre og mødre. 
Vi tas inn i en kvinne–verden: 
Klær, farging av hår, fjerning av uønsket hårvekst og slanke–kurer. 
Men har Slaughter greie på menn? 
Det virker utrolig rart at kjæresten til Lydia, en bilmekaniker, elsker bøkene til romantikkdronningen Danielle Steel. 

Å dikte opp en troverdig skurk er noe av det vanskeligste. 
Grunnen kan være at forfattere gjerne kommer fra gode, trygge hjem. 
De har aldri møtt kriminelle, derfor klarer de heller ikke å beskrive dem. 
Monsteret i "De vakreste" kutter strupen av kvinner og voldtar dem – mens blodet spruter og livet ebber ut. 
Kan en mann være så ond og samtidig lure kona gjennom 18 år til å tro at han er verdens snilleste? 

Les Gunnar Grans siste krimtips: 
