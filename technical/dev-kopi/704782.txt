Frisk tilleggspakke
Sucker Punch spinner videre på det grensesprengende Infamous-universet. 

"Infamous: Second Son" var det første spillet som virkelig viste hva Playstation 4 var god for. 
"First light" ble først lansert som et digitalt tilgjengelig, frittstående spill i det samme universet, og er nå også tilgjengelig i fysisk utgave. 

Hovedhistorien er radikalt kortere enn det opprinnelige spillet, men hovedpersonen er et forfriskende bekjentskap. 
Vi følger den melankolsk utseende gatejenta Fetch, som er formannet med en del superkrefter som myndighetene helst ikke bør vite om. 
Handlingen utspiller seg i tiden før "Second Son", hvor hun innehar en birolle. 
Sammen med broren havner hun i dette spillet på narkokjøret, men planlegger samtidig å rømme fra alt og starte et bedre liv. 
Det skjærer seg selvsagt, og dermed må hun bruke de ulovlige neonkreftene til å ordne opp i hindringene som ligger mellom henne og et bedre liv. 
Historien presenteres gjennom en rekke tilbakeblikk, mens hun i nåtiden befinner seg i et slags treningsanlegg i regi av sjefsheksa fra forrige spill. 
På den måten får ferske spillere en lettfattelig opplæring i ulike kampteknikker, noe som gjør spillet egnet også for de som ikke har spilt "Second Son". 

Selv om hovedhistorien er unnagjort på noen timer, er spillet proppet med ekstraoppgaver man kan ta fatt på, enten underveis eller etter at man har fullført hoveddelen. 
Omgivelsene og oppgavene er i stor grad de samme som i originalspillet. 
Når det likevel ikke bare føles som om utviklerne prøver å skvise litt mer ut av sitronen, skyldes det først og fremst bruken av en annen hovedperson med en annen historie. 
Godt stemmeskuespill og en historie det er lett å leve seg inn i, hjelper selvsagt også. 
