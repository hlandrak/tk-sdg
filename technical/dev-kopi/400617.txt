Carly Rae Jepsen: en velregissert popmaskin
Popstjerneskuddet Carly Rae Jepsen bader i kred, men mangler dybde på sitt nye album. 

Canadiske Carly Rae Jepsen slo igjennom med megahiten «Call Me Maybe» i 2012, nesten et halvt år etter at den ble utgitt, da den ble anerkjent av Justin Bieber, Selena Gomez og Ashley Tisdale i en tilsynelatende hjemmesnekret video. 

Bieber-manager Scooter Braun signerte henne så til Schoolboy Records og Interscope, og senere samme år ble hennes andre album Kiss utgitt. 

12 av 250 kom med 

Til tross for teenpop-anerkjennelse og den sommerens mest allsangvennlige refreng ble albumet likevel ingen salgssuksess. 
Jepsen og Braun har i forkant av oppfølgeren E•MO•TION uttalt at de ville fokusere på å lage et solid album fremfor å gi ut hitsingler. 

Jepsen selv har gitt uttrykk for at hun virkelig ønsker å hevde seg som en god låtskriver, og at hun har tatt seg god tid til å sikre kvaliteten på albumet. 
I prosessen skal det ha blitt skrevet rundt 250 låter, hvorav bare 12 har kommet med. 

Kredible samarbeidspartnere 

Produsenter og låtskrivere som Dev Hynes (Blood Orange), Rostam Batmanglij (Vampire Weekend), Ariel Rechtshaid (DIPLO, Usher, Beyoncé m.m.) og Sia Furler er blitt engasjert for å gi Jepsen en grundig kredvask. 
Sammenlignet med Max Martin og Toby Gad-produserte Kiss, som skjærer i ørene, er E•MO•TION umiddelbart en mer bekvem lytteropplevelse. 

Hør ukas spilleliste her: 

Følelsen av ungdomstid 

På det forførende førstesporet «Run Away With Me» oppfordrer Jepsen oss til å stikke av med henne, og låten gir assosiasjoner til tiden da helger og ferier nesten alltid var et følelsesmessig eventyr, og den sterke spenningen fra sommerferien hang igjen langt utover høsten. 
Eventyret fortsetter på tittelsporet «E•MO•TION» der hun leker litt med følelsene til sin utkårede, før hun må erkjenne sine egne på «I Really Like You». 

Flørter med Prince 

Høydepunktet på E•MO•TION er Dev Hynes og Rechtshaid-produserte «All That». 
Låten skiller seg ut med den mest behagelige produksjonen på platen, og umiskjennelig Prince-flørting fra Hynes. 
Det er også en av få låter med litt mer tekstmessig dybde enn den intense ungdomsforelskelsen som ellers preger albumet. 

Overflødig avslutning 

På albumets nest siste låt, «Warm Blood», virker det som Jepsen er klar for å roe seg litt ned, og dette kunne vært en verdig avslutning på den turbulente virkelighetsflukten. 
Den gjennomgående åttitalls-fetisjeringen kulminerer på sistesporet «When I Needed You», som dessverre føles helt overflødig. 

Lei av å henge ut 

E•MO•TION er som skreddersydd for tenåringer med hjertet i halsen, men føles tidvis mekanisk og barnslig, som en Disney-film. 
Etter at den umiddelbare følelsen av vellyst over å ha rømt hjemmefra har lagt seg, begynner humøret å synke. 
Ambivalensen og samvittigheten skyller over meg, og jeg er litt lei av å være med guttegærne Jepsen inn og ut fra fester for å sjekke opp og gjøre det slutt med gutter. 

Drukner litt i oppstyret 

Allikevel står E•MO•TION igjen som en velregissert popmaskin, og låtskriveren Jepsen kommer godt ut av det, men artisten Carly Rae Jepsen drukner litt i alt oppstyret, og jeg savner noe av det personlige særpreget som kunne gjort henne til en mer troverdig, og mindre forutsigbar, popstjerne. 

Les flere av ukens plateanmeldelser: 

Få tips til nye TV-serier her: 

Stieg Larsson-oppfølgeren er her endelig. 
Men er den bra eller dårlig? 
