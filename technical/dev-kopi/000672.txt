NHL 13
Best på isen. 

Ishockey er en sport jeg aldri har prøvd i virkeligheten, men takket være spill anser jeg meg som en ekspert. 

Med NHL 13 viser EA nok en gang at de kan levere en spennende og utfordrende opplevelse, og tar seg så til rette at ingen andre spillutviklere har mulighet til å komme til. 

Så lenge vi snakker om det som skjer på isen, vel å merke. 

Bratt læringskurve 

År etter år har EA gjort opplevelsen av å være på isen i NHL-serien bedre. 
I år med nytt skøytesystem, bedre kunstig intelligens og litt bedre målvakter. 

Terskelen for nybegynnere kan være høy, og læringskurven er bratt. 
Tilfredsstillelsen av å vinne en kamp er dessuten ekstremt høy. 

Følelsen av fart og bevegelse skaper mer dynamiske situasjoner. 
Det er ikke slik som tidligere hvor kamper kunne utvikle seg til rene målbonanzaer. 

På kort tid er det mulig å snu rundt, for å spurte tilbake i forsvarsposisjon – strategien og plasseringen av spillere er viktigere enn før. 
En negativ ting med den nye skøytefysikken er at det er for lett å ramle, spesielt når du blir dyttet bakfra. 

Treg nettdel 

Ved siden av å spille på isen, kan du i «Be a GM»-delen ta jobben som manager for et lag. 
Spill med laget, se på at de spiller eller få spillet til å gjøre valg for deg mens du jobber med spillerutvikling. 

Kontinuerlig oppdaterte data om hvordan virkelige lag gjør det, spillerform og prestasjoner, gjør dette til en viktig utvidelse av NHL-universet. 
Dessverre tar det også ganske lang tid bare å bytte menyer når data skal sendes til og fra EA sine servere, det er både irriterende og en «dealbreaker». 

Velger du å spille «Be a GM» uten å være koblet til nettet, går alt dette mye raskere. 
Men jeg har opplevd datastyrte motstandere som har gjort helt utrolig merkelige valg. 
Hvor sannsynlig er det å plassere den beste spilleren på benken i en viktig kamp? 

Det er verdt å stille seg spørsmålet om EA har kommet i en monopolsituasjon – i hvert fall når det kommer til andre sportsspill enn fotball. 

Med én konge på haugen går vi kanskje glipp av en fremtidsrettet utvikling av sportsspill. 

Det er ikke alt som skjer utenfor isen som er like bra i dette spillet, men når du først kjenner på jubelbrusen og seiersrusen etter en god kamp er det ingen tvil. 

Følelsen av å være på isen er uslåelig. 
NHL 13 leverer varene der det teller. 
