Hvorfor vant Trump valget?Et svar får du i «American Dharma.» 

Møt mannen bak Trumps valgkampanje. 

Gregory Peck, Ronald Reagan, John Wayne. 
Hva har de til felles? 
De spiller alle i favorittfilmene til Breitbart-investor og Donald Trump-støtter Steve Bannon. 

Bannon er av mange regnet som hjernen bak Donald Trumps valgseier og er en av nåtidens aller mest kontroversielle, politiske ideologer. 

American Dharma er laget av den erfarne dokumentarfilmskaperen Errol Morris. 
Filmen er en såkalt samtalefilm hvor Morris og Bannon sitter i det som ligner på en bunker brukt i Twelve O’Clock High (1949), en krigsfilm hvor Gregory Peck spiller en hard brigadegeneral. 

Errol Morris startet filmprosjektet ved å spørre Bannon om hans favorittfilmer. 
Han har strukturert samtalen, som gikk over fem dager, rundt de forskjellige filmene. 
Det er et originalt grep, for du får med en gang innblikk i hva slags menn Bannon selv beundrer. 

Filmenes helter er ekte, hardtarbeidende amerikanere. 
De er patrioter, de er dydige og heltemodige. 
De følger sin skjebne til siste pistolskudd. 
Ekte menn, ekte amerikanere. 

Ingen tafatt nikkedukke 

Morris slo gjennom med forløperen av true crime og filmen The Thin Blue Line (1988). 
I den kritikerroste The Fog of War (2003) gjør han et intenst intervju med Robert McNamara, USAs forsvarsminister under John F. Kennedy og Lyndon Johnson. 
The fog of War er også en av favorittfilmene til Stephen Bannon. 

Det er fascinerende og skremmende å se en så proff intervjuer bli satt ut av Bannon. 
Morris er ikke er redd for å stille kritiske spørsmål, han er ingen tafatt nikkedukke. 
Problemet er at han ikke får gode svar. 
Inntrykket du sitter igjen med etter filmen, er at Bannon er en ekstremt god og kynisk manipulator. 

Under en sekvens er det også tydelig at Bannon innledningsvis tror Morris er en alliert. 
Men så forteller Morris at han stemte på Hillary Clinton under primærvalget. 
Det som følger er fascinerende: 
Bannon blir rasende, han blir stum. 
Han har problemer med å fatte at Morris kan være så «dum.» 
Det er eneste gang han mister fatningen. 

Er prosjektet mislykket? 

Det er tydelig at Morris prøver å konfrontere Bannon. 
Han spør ham rett ut om han er rasist. 
Bannon på sin side er like god som de beste politikerne til å unngå å svare. 

I starten av filmen fremstår Bannons argumenter skremmende rasjonelle. 
Etter hvert kommer mer og mer ekstreme holdninger frem, og filmen blir mørkere. 
«Er du gal,» spør Morris rett ut. 

American Dharma er en fascinerende film som prøver å komme bak fasaden og finne ut om Bannon virkelig mener alt han sier. 
Han viker unna. 
Derfor kan man kanskje si at filmprosjekt er mislykket. 
Jeg vil heller si at filmen er avslørende og viser hvordan en god manipulator arbeider. 

Intelligent fyr 

For det er liten tvil om at Bannon er en intelligent fyr. 
Da jeg satt og så filmen hvor han forteller om hvordan han bygget opp Trumps valgkampanje, satt jeg og nikket og tenkte; selvfølgelig vant Trump. 

Det var det eneste utfallet. 
Det var dharma, som for øvrig er et begrep hentet fra Østens trosretninger. 
Ordet kan oversettes med naturlov eller læren om den underliggende sannhet. 

Er det riktig å la Bannon få snakke nærmest uimotsagt gjennom en hel film? 
Filmen hadde nok hatt godt av en motstemme annen enn Morris selv, men da hadde det blitt en annen type dokumentar. 

Vi kan ikke kneble meninger og late som om ekstreme holdninger ikke eksisterer. 
Jeg mener det er viktig å få dem frem i lyset. 

Morris tegner et skremmende bilde av en mann med farlige holdninger, men helt bak fasaden kommer hverken du, jeg eller Morris. 
