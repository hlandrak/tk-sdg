Restaurantanmeldelse av Plah Ahaan:En strålende opplevelse 

Plah Ahaan gir gjestene den genuine, raske thailandske gatematopplevelsen, servert ved kafébord. 
Smakene er like strålende som prisene er lave. 

Restauranter kommer og går, og de blir stadig fler. 
De senere årene har utvekslingstakten av spisesteder, spesielt i Oslo, tiltatt voldsomt. 
Den takten går i samme takt som publikums rytme, og publikum har forandret seg. 
Det går oftere ut. 
Det kjeder seg lettere. 
Det vil ha nye opplevelser. 
Fremfor alt er det blitt mer kvalitetsbevisst. 

I en sånn situasjon er det spennende å se hvilke steder som klarer seg over tid, som utvikler seg og blir værende. 
Femten år har gått siden kjøkkensjef Terje Ommundsen tok thai-kjøkkenet til Oslo og gjorde fine dining av det i sin restaurant Plah. 
Det var noe nytt og annerledes, men ting er ikke lenger nye og annerledes særlig lenge. 
Stadig finsliping, stadig utvikling og stadig entusiasme for eget prosjekt må til, skal man vare lenge. 
Thai-kjøkkenet med sine sterke smaker og kontraster har dype røtter i en folkelig og enkel gatematkultur. 
Denne djerve enkelheten kan lett bli litt borte i et mer raffinert restaurantmåltid, så Plah har nå derfor utvidet med Ahaan, vegg-i-vegg, som skal servere enklere, mer gatematpregede retter til en rimeligere penge og uten at gjesten behøver å sette av flere timer. 
Selv om man skal være forsiktig med å konkurrere med seg selv, fungerer dette likevel strålende. 
Kompetansen til hovedrestaurantens kjøkken og servitører gjennomsyrer mat, drikke og service også på Ahaan, så dette er rett og slett en superdeal. 

Vi valgte smått og stort fra det varierte spisekartet og satte sammen et lengre måltid, men dette er et sted der man like godt kan spise en smårett eller to mens man prater med venner over et glass, eller hvis man skal på kino eller konsert og har det travelt. 

Middagstips: 
Thai-inspirert reketaco med peanøttsaus 

Grønlandsreker i et chaa pluu-blad – en plante av pepperslekten – kom med søt galangal-saus og sprø grønnsaker, og man bretter det hele sammen til en munnpakke. 
Før man går løs på en liten bit sart, dampet torsk med daikon (såkalt kinareddik) og en syrlig grønn chilisaus. 
Selv om sausen er skarp, klarer likevel torsken å hevde seg fint mot den. 
Friterte gressløk-kaker ble sterkt anbefalt av vår kyndige servitør, som heller ikke hadde problemer med å finne en utmerket Riesling som matchet våre varierte bestillinger godt, hele veien. 
Gressløk-kakene viste seg å være små, friterte og sprø «esker» av godsaker, der den kinesiske gressløken og rismelet laget et mykt og smaksrikt indre. 
Dette hadde høy mumsefaktor. 

Mer mums fulgte: 
En stor, knasende sprø, fritert risbolle ble ledsaget av en spicy salat med sur mango og ananas, samt den lett sødmefylte smaken fra fermentert pølse. 
Hadde noen servert fermentert pølse i Oslo for femten år siden, ville vedkommende blitt arrestert. 
Nå ble vi i stedet fengslet av smaken. 
I det hele tatt har ikke Ommundsens kjærlighet til thai-kjøkkenet stått stille; her har det skjedd fordypninger og videreutviklinger, slik det skal være i et godt kjærlighetsforhold. 
Det nyter gjestene godt av. 

Noen av smårettene er så sjenerøse at det kan være vanskelig å skjelne mellom dem og de større rettene. 
En dampet melbolle med svinekjøtt mettet godt og sparket ordentlig ifra, mens knas fra agurk og kål både mildnet varmen fra chilien og skapte tekstur. 

Fiskekaker er lakmustesten på en thairestaurant, og selvsagt besto Ahaan prøven. 
De var myke og saftige, passe varme, smakte mye. 
Også det sprøstekte kyllinglåret imponerte, servert med ris og sprø vårløk. 
Kyllingen var ekstremt saftig og fermentert ketchup laget ekstra dimensjoner. 
Enkelt og basisk, men fenomenalt godt. 

Etter flere sterke smaker var det en lise å få en tom kha-suppe, altså en kokossuppe med galangal, sopp og koriander. 
Suppe til slutt er den klassiske plasseringen i et thaimåltid. 
Dessertene var også klassiske og enkle, søt sticky rice med en fenomenal mango samt en slags thailandsk rosettbakkels – formet som en lotus- blomst og fritert – fylt med kokossorbé. 
En artig rett, skjønt det ble mye bakkels i forhold til mengden is. 
Ahaan betyr mat, og mat hadde vi fått. 
Nydelig og gledelig mat, til like nydelige og gledelige priser. 

Her finner du alle våre restaurantanmeldelser 

--------------------------------------------------------------------------- 

Premisser for VGs restaurantanmeldelser 

Poenggivningen reflekterer en helhetsopplevelse, der mat, service, og stemning bedømmes samlet. 
Uansett type spisested, blir alle bedømt etter graden av måloppnåelse i forhold til hva som er å forvente ifølge restaurantens sjanger og ambisjon. 

Restaurantene blir besøkt én gang, men med fornyet besøk hvis første besøk skulle indikere at det blir gitt terningkast 1. 
Anmelderne ser bort fra hendelige arbeidsuhell, men forsøker å bedømme helhet og mønstre. 

6 angir en usedvanlig vellykket opplevelse, langt over forventet 

5 angir en meget god opplevelse, bedre enn forventet 

4 angir en god opplevelse, omtrent som forventet 

3 angir en skuffende opplevelse, noe dårligere enn forventet 

2 angir en dårlig opplevelse med flere feil og mangler 

1 angir en usedvanlig dårlig opplevelse med en rekke forhold under enhver kritikk 

Merk at bildene tas på en annen dag enn anmelderen er der. 
