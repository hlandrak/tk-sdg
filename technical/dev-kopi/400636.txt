Jamie xx: musikk for kropp og sjel
Jamie xx lager fascinerende elektro som er mer lytt- enn direkte dansbar. 

Situasjonsrapport fra London, eventuelt hvor som helst i verden, en sen nattetime i 2015: 
«You wanna disappear in a crowd, just a stranger in a room, wanna change your colours just for the night, with no word of it following you home». 

Tekstlinjen er åpningen av låten «Stranger in a room», midtveis på Jamie xx Smiths debutalbum som soloprodusent. 
Med på vokal er Oliver Sim fra Smiths hovedband, og det minimalistiske uttrykket minner mer enn noe annet her om The xx. 

Melodien i seg selv er ganske utypisk for albumet som helhet, som beveger seg et godt stykke bort fra indiepopen og inn på nattklubbenes mørke dansegulv, men tekstinnholdet er talende. 

The xx var og er totalt svart/hvitt. 
Jamie xx solo ikler seg spekteret av farger, ren musikalsk, men søker fortsatt etter steder man kan slippe unna virkeligheten, slippe unna sitt egentlig jeg. 

Som i singlen «Loud places", der The xx' tredje medlem Romy Madley Croft synger vokalen: 
«I go to loud places, to search for someone to be quiet with, who will take me home. 
You go to loud places, to find someone who, would take you higher, than I took you». 

Alt skjer i natten 

In colour er et elektronisk klubbalbum som ikke maser særlig mye om den vanlige festen, men om alt det andre som skjer i natten. 
Om både ups and downs, som det heter i lekre «SeeSaw». 

Unntaket er odde 
«I know there's gonna be good times», singelen med rapper Young Thug og dancehallartist Popcaan, som bryter helheten både tekstlig og musikalsk. 
Den burde vel helst vært en digital b-side. 

For øvrig er In colour en oppvisning i moderne elektronika, men opplagt mer fascinerende lytterklar enn direkte dansbar. 

Åpningslåten «Gosh» kaster seg ut i erkebritisk drum'n'bass, men sporer kjapt av, og med en effektiv synthmelodilinje dreier albumet inn i roligere farvann. 

Knotteskruer Jamie xx lar et teppe av variert seige rytmer duve i bunn nesten hele veien, men det er like mye de mange detaljene han legger oppå som gir musikken spenning. 

Som minimalist har ikke Jamie xx noe behov for å pøse på, eller være spesielt vrang, han holder det stort sett rent og melodisk. 
Den musikalske summen er uansett superb. 

Mer The xx også 

Ryktene forteller at Jamie Smith har jobbet av og på med dette soloalbumet i seks-syv år, parallelt med et kommende tredjealbum fra hovedbandet The xx, uten at noen pr. nå vet når oppfølgeren til den fantastiske debuten xx (2009) og Coexist (2012) vil komme. 

Bandet virker i alle fall ikke svekket av dette langvarige sidespranget fra mr. Smith, siden begge kollegene gjester med kjent vokal. 

Uansett skal Jamie xx nå ut på turné med musikken fra In colour. 
Han spiller sikkert den fire år gamle låten «Far nearer» også, for den som husker så langt tilbake i tid. 

Norge er av en eller annen grunn ikke på spilleplanen, som går til november. 
Men som aller siste artist ut på sommerens Roskilde Festival, natt til søndag fra 02.00, er det mildt sagt muligheter for en opplevelse av de sjeldne. 

Uanstrengt, og fett. 

Ute 1. juni, men strømmes nå hos Itunes. 
