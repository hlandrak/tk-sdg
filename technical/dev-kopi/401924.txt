Rudrevyen 2019:Alt du ikke visste at du ønsket deg 

«New York» utfordrer den tradisjonelle revysjangeren og lykkes godt. 

Ved første øyekast virker Rudrevyens konsept faretruende stort og vagt. 
På plakaten troner frihetsgudinnen foran en blinkende stjernehimmel med revyens tittel New York i gullbokstaver. 

Hvordan i alle dager kan den amerikanske metropolen New York danne utgangspunktet for en vellykket revy på en videregående skole i Bærum? 

All bekymring skulle imidlertid vise seg å være bortkastet. 
Rudrevyen 2019 tenker utenfor boksen og tar publikum med inn i et herlig og tidvis sprøtt univers man ikke har lyst til å forlate. 

En Broadway-scene verdig 

Enkel scenografi sentrert rundt en metrostasjon, virkningsfulle visuelle effekter og kraftfulle fellesnumre er blant Rudrevyens sterkeste virkemidler. 
Svært talentfulle skuespillere, dansere, sangere og et storband, bestående av skolens elever, gjør revyen til en fest. 

Første akt åpnes med et forrykende og storslått åpningsnummer, til tonene av den kjente og treffende filmlåten New York, New York. 

De åtte skuespillerne, ikledd utvaskede jeans, tidsriktige joggesko og collegegensere, entrer scenen med hodetelefoner i ørene. 
De teller ned i kor, trykker «spill av» på mobilen og drar i gang en komplett usynkron og meget sjarmerende «silent disco»-versjon av den klassiske låten, der flere sekunder skiller karakterene fra å synge og danse i takt. 

Snart fylles scenen til randen av dansere og sangere, mens revybandet figurerer i videoformat på de tre lerretene som rammer inn scenen. 
Det hele er nærmest en Broadway-scene verdig og standarden er satt. 

Utfordrer sjangeren 

Rudrevyen utfordrer den tradisjonelle revysjangeren med sine lange sketsjer og tidvis flytende overganger. 
Det er ikke alltid like enkelt å forstå når en sketsj slutter og en annen starter, og et fåtall av innslagene avsluttes med en klassisk punchline. 
Men aksepterer man premisset, er det herlig forfriskende. 

New York-referansene kommer trillende som perler på en snor gjennom hele revyen. 
Og de utføres med stor, men ikke overvurdert tiltro til publikums kjennskap til amerikansk popkultur. 

Til jubel fra salen får vi blant annet servert introlåten fra Friends, et velkoreografert utdrag fra musikalen West Side Story, barbershopsang og en sketsj hvor samtlige i vennegjengen innser at de har klint med Spider-Man i en mørk bakgate. 

Unison latterkrampe 

Men Rudrevyen 2019 er så mye mer enn parodier på popkultur. 

Revyen begir seg ut på flere potente samtidskommentarer. 
Når Jimmy Fallon omtaler rapgruppen Umami som «jenter som rapper», forlater de sofaen i protest. 

I en senere sketsj utroper en karakter at han er blitt far, men at han ikke vet om barnet er gutt eller jente ettersom han «ikke ser kjønn». 

Revyen når sitt absolutte høydepunkt i andre akt der den nevrotiske lydmannen Bruce i The Tonight Show With Jimmy Fallon, fremragende spilt av Henrik Høven, må ta over rollen som programleder. 

Både Høven og den opposisjonelle rapgruppen Umami fra samme sketsj, mesterlig spilt av Regine Gude, Synnøve Wik Jacobsen, Signe Dammann Anker, skaper en unison latterkrampe hos publikum. 

I fjor fikk Rudrevyen kritikk for hverken å utfordre publikum eller revysjangeren. 
I år satser de alt og gjør begge deler – og lander på begge beina med en revy som er alt jeg ikke visste at jeg ønsket meg. 
