Test av Mercedes B-klasse Electric Drive:Klassens største bagasjerom 

Det er spesielt en ting denne bilen er best på, og det er plass. 
I bagasjen, i for- og i baksetet. 

Mercedes B-electric er en elektrifisert utgave av vanlig B-klasse. 
Men den elektriske drivlinjen øker vekten med rundt 300 kilo. 

– 
Ved igangsetting og ikke minst når du bremser, merker du vekten. 
Da legger den seg noe frempå. 
Fordi den skal bære økt vekt er den også ganske stiv, det merkes på dårlig vei. 
I bykjøring er den heller ikke spesielt lettbent, sier VGs bilekspert Dag Edvardsen. 

Levert av Tesla 

Tesla leverer den elektriske drivlinjen og batteri. 
Bilen kan ikke hurtiglade, men semi-hurtiglade. 

Det tar tre timer å lade fullt, men da må du lade fra en veggboks, og du må ha 400 Volts-anlegg. 
Det er det langt fra alle hjem som har. 
Mercedes sier de har valgt en slik løsning fordi folk flest ikke hurtiglader så mye. 
Det har de helt rett i. 

En kraftigere om bord-lader gjør imidlertid at bilen får mer ut av offentlige ladestasjoner. 
Rekkevidden er oppgitt til 20 mil. 
Særlig på vinteren må du påregne den betydelig kortere. 

Se terningkast, tekniske data og priser for elbiler nederst i artikkelen. 

Artikkelen fortsetter under bildespesialen. 

Bremsekraft-regenerering er særdeles brukervennlig. 
Via hendler på rattet styrer du hvor mye motorbrems du vil legge inn. 

– 
Når løsningen er så enkel hjelper det til å utnytte batteriet maksimalt. 
Du legger deg til en god vane med å løfte blikket, planlegge kjøringen og motorbremse med hendlene, sier Edvardsen. 

Radarbasert regenerering er også en briljant løsning. 

Bilen bremser til forankjørende og regenererer. 
Med systemet Range Plus kan du trykke en knapp før du lader, og så øker batterikapasiteten og dermed aksjonsradiusen på neste kjøretur (inntil tre mil). 

Bilens instruksjonsbok angir at dette reduserer batteriets levetid. 
Den norske importøren sier åtte års garanti på batteriene gjelder, om du så skulle bruke det daglig. 

For best verdi i bruktmarkedet anbefaler biladministrasjonsselskapet Autolease: 
Teknikkpakke (19 390 kr). 
Velg metallic lakk (6500). 
Den får en svak femmer i forhold til elbilsegmentet, en svak treer i det generelle markedet. 

Her er våre vurderinger: 

Rettvinklet sittestilling. 
A-stolper tar noe sidesikt. 
Meget bra skjerm, stor skarp og lettbetjent. 
Lett å gå inn og ut av. 

Usedvanlig kvikk aks 0-100 km/t, med 7,2 sekunder, men oppleves til dels som unett å håndtere når du skal ratte, stoppe og stanse mye. 
Noe stiv. 
Fin fjæring på vanlig kjøring. 
God svingradius. 

Lastemester. 
Eneste elbil vi vet om som er konvertert fra en konvensjonell og som har beholdt bagasjeplassen. 
Nedfellbart og delt baksete. 

Ingen lokale utslipp. 
Oppgitt forbruk er 16,6 kWt, vi kjørte på 16,7 kWt som beste måling (vi var oppe i 19,3 kWt på samme ruten). 

Sikkerhet: 
- 

Ikke testet i EuroNCAP. 
Har automatisk brems i by som standard på alle utgaver. 
Bra! 

Å eie: 

Bruktverdi: 
Etter 4 år/60.000 km: 
Scorer en svak treer i forhold til markedet generelt, og en svak femmer i forhold til elbiler. 
Driftskostnad beregnet til ca 3500 kroner pr år, under snitt. 
Nr. 
5 av 23 i eierundersøkelsen AutoIndex. 

Koster fra 271 980 kr, før leveringsomkostninger. 
Vår testmodell «Electric Edition» koster 299 900 kr. 
Med ekstrautstyr 345 000 kr. Cirka 30 000-60 000 kr dyrere enn konkurrenter/alternativer. 

Det er en flerbruksbil-fasong, skiller seg ikke spesielt ut. 
