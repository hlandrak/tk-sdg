Restaurantanmeldelsen:The Gourmet Market kan tapas 

På The Gourmet Market kan du spise og drikke godt eller kjøpe med deg godsaker hjem. 

– 
Har de matservering også? 
Jeg har gått forbi her et par ganger, men hatt inntrykket at dette først og fremst er en delikatessebutikk, sier Bordvenninnen. 

Vi står utenfor den ganske anonyme fasaden i Pilestredet. 
Rett ovenfor ligger Beijing Palace, som har satt ut skilt og en fakkel for å gjøre folk oppmerksom på at de eksisterer. 
På et diskret skilt står det at The Gourmet Market tilbyr kaffe, lunsj, tapas og spanske spesialiteter. 

Rett innenfor er det kø foran disken der to travle ekspeditører betjener kundene. 
I det ene hjørnet sitter tre gjester med noen skåler og vinglass foran seg, lenger inn i lokalet er det så å si tomt, bortsett fra et par og en enslig mann som sitter og spiser. 

– Bare kom inn, finn dere et bord, sier servitøren og viser vei innover. 

I den innerste delen er det plass, så vi setter oss ved veggen slik at vi ser tapasmenyene som er skrevet over døråpningen mot baren. 

Vi har også fått menyer, der man byr på kaffe og kaker, sandwicher og salater ved siden av tapas. 
Men vi har fått øye på Deluxe for minimum to personer. 
Her får man seks tapas til 300 kroner. 

– Hadde vi vært fire, kunne vi bestilt en «Super tapeo» med elleve retter til 270 pr. person. 
Det må være et meget bra tilbud, sier Bordvenninnen. 

Vi begynner med en øl og et glass hvitvin. 
Servitøren gir også tips om drikke til maten etter som rettene kommer. 

– Hadde det vært varmere i luften, kunne det nesten vært som på en taperia i Spania, mener Bordvenninnen. 

Etter en servering med oliven, brød og aioli har vi fått en trefjøl med spekemat og ost, der særlig ibericoskinken utmerker seg. 

– Løvtynne skiver får frem smaken, synes jeg. 

Så kommer stekte kamskjell med vårløk og cherrytomat, en enkel, men smakfull kombinasjon. 

Nå får vi to serveringer: 
Paprika fylt med scampi i en fyldig saus og sprø, friterte blekksprutringer med aioli. 
Vi har også fått påfyll av hvitvin, men blir anbefalt å gå over til rødt etter disse to rettene, der blekkspruten gjør lite av seg. 

– Etterpå får dere and, og da vil det passe med en litt mer fyldig vin, sier servitøren. 

Det er ennå mange kunder inne i butikken, men personalet ser ut til å ha god oversikt også over spisegjestene. 
Vi føler oss godt ivaretatt, og servitørene forteller oss mer enn gjerne om både rettene og vinen. 

– Fagkunnskapen og stoltheten er tydelig, sier Bordvenninnen. 
– Jeg kan se hvordan de behandler kundene, det vanker stadig smakebiter over disken. 

Vi skal få den siste smakebiten fra tapasmenyen: 
Andebryst med spesialsaus. 

Andebrystet er skåret i centimetertykke skiver med en fyldig fløtesaus og rips for å gi sødme til retten. 
Til denne har vi fått en klassisk, avrundet Rioja. 

– Hvordan går det? 
Har dere plass til dessert? 

Menyen har en desserttallerken, men det ser ut til å være altfor mye enda den er ment for to personer, så vi ber isteden om ostekake og flan, den spanske utgaven av karamellpudding. 

Ostekaken er mindre tung enn vi trodde, og flanen er akkurat passe som avslutning. 

Regningen kommer på drøyt tusen kroner med meny, dessert og drikke. 
Sett over ett er måltidet verd pengene, og neste gang kommer vi nok til å plukke med oss litt fra delikatessedisken. 

Butikk og kafé/restaurant 

Andre gode tapas/spanske restauranter 

Bon Lio. 
Gastrobar med spanskinspirerte småretter. 

Txotx. 
Baskerstemning nederst på Løkka. 

Delicatessen Aker brygge. 
Godt utvalg i stort lokale. 

La Sangria. 
Tapas og hovedretter i hyggelige omgivelser. 

Champagneria Frogner. 
Stort utvalg musserende vin og gode tapas. 

Escalon. 
Gourmettapenes på Tjuvholmen. 
