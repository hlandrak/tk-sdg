«Rogaland» i ny drakt
Trubadurens lange vandring fram til i dag. 

Olsen: 
"Rogaland" (Olsenmusikk) 

Otto Olsen har gitt ut sanger i mange år. 
Han huskes kanskje best for "Rogaland" fra 1989, som nå kommer med Tine Suman Hodne som medvokalist. 

Stemmene klinger fint sammen, og hun er med på fem kutt. 
I tillegg er Mona Molvik Larsen med på to andre sanger. 
Det er lurt, for Olsen er strengt tatt en bedre låtskriver enn vokalist. 

Han har satt sammen 15 kutt fra 1969 og fram til i dag, der noen er nye og de andre er spilt inn på nytt. 

"Håbet va lysegrønt", basert på en novelle av Alexander Kielland, er en av dem vi tåler å høre igjen, med fløytespillet til Egil Heine Strand som et pluss. 

Mens ferieminnene i "Piazza Broletto" blir for interne, skildres oppveksten i Stavanger fint på mykt vis i "Gylne minner". 

"Grønne åkrar" fra 1973 fant sin form i år og er et eksempel på god modning. 

Sindre Skjøld har sørget for å gi ti år gamle "Siste dansen" et nytt arrangement som løfter låten flere hakk, og sangene på platen er godt ivaretatt. 

Beste spor: 
"Rogaland", "Håbet va lysegrønt", "Grønne åkrar". 
"Siste dansen". 
