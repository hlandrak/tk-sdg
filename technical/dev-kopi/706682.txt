Pia Tjelta i pinlig dårlig svensk serie
Klippet noen «Hidden - Førstefødt» i småbiter og limte den tilfeldig sammen igjen? 
Noe har i hvert fall gått fryktelig galt med denne sjokkerende svake svenske serien. 

Hidden 
- Førstefødt 

TV Strømmeserie i åtte episoder. 

Sjanger: 
Thriller/sci-fi. 
Kanal: 
Viaplay. 
Nasjonalitet: 
Sverige 2019. 
Skuespillere: Pia Tjelta, Isabella Scorupco, August Wittgenstein, Josefin Ljungman, Anders Mossling, Simon J. Berger. 
Premiere: 1. februar (2 episoder, deretter en i uka). 

TV-tiden vi lever i kommer med en vanvittig strøm av nye tv-serier, og nye sesonger av gamle favoritter. 
Altfor mye er av veldig høy kvalitet. 
Så vi må prioritere hardt for å få døgnet til å gå opp. 

Og også blant dem som ikke får vår tid, er det mye bra. 
For direkte amatørmessige serier blir vel som oftest silt vekk før de går i produksjon. 

Med «Hidden - Førstefødt» må det ha sviktet i mange ledd. 
Noe må ha gått fryktelig galt fra idé til ferdig serie. 
For resultatet er så ubehjelpelig at det tidvis blir «Dis»-morsomt. 
Er dette en spøk, liksom. 

Første bud for å få folk til å se mer enn én episode av en serie: 
En førsteepisode som, i tillegg til å vise hva og hvor man vil med serien, etablerer et persongalleri og/eller miljø som er interessant og engasjerende. 

Tidenes verste åpning 

«Hidden» gjør det motsatte. 
Tror visst det er pirrende når ingenting henger sammen, ingenting står på spill og ingenting blir røpet. 
Hadde det vært pris for tidenes verste førsteepisode, hadde dette vært den soleklare vinneren. 

I et grått og trist industrielt-urbant samfunn går en innbitt, rufsete kvinne rundt og leter etter en Gunnar. 
Hvem er hun og hvem er Gunnar? 
Aner ikke. 
Så blir en baby stjålet og drept på barselavdelingen. 
Hvem og hvorfor? 
Aner ikke. 

Stadig nye personer introduseres. 
Dialogen er stiv og knapp, røper ingenting om hvem de er og hva de vil. 
Karakterene ser hele tiden ting vi ikke ser. 
Med ett unntak: 
Jonas, fascinerende spilt av August Wittgenstein. 
Han er en ung mann med triste øyne fylt av lengsel etter noe varmt og nært, og en svært plagsom migrene. 
Etter hvert skal handlingen kretse mest rundt ham, og hans søken etter å finne ut hvem han er og hvorfor han ikke er som andre. 

Også Jonas er for gåtefull, men han har i det minste en sjel og en løst sammenhengende historie. 
Det er mer enn en kan si om de fleste andre rollefigurene. 

Plutselig jages Jonas fra alle kanter. 
Av noen som kaller seg Samfunnet og av en fyr i svart hette og sverd. 
Og politiet. 
Som bare krangler seg imellom. 

Pia Tjelta på svensk 

To begreper introduseres i løpet av de tre første episodene, som om vi alle vet hva disse betyr: 
Utmarking og lyktemann. 
I det minste antyder de at vi her har med noe overnaturlig å gjøre. 
Men hvordan og hvorfor? 
Aner ikke. 

Pia Tjelta snakker godt svensk i sin rolle i serien. 
Ifølge imdb.com er hun med i fem av de åtte episodene. 
Etter tre episoder har vi fått to korte glimt av henne som en sterkt sminket skinnkledd kvinne med steinansikt, og hun har hatt to replikker. 
Hvem hun er og hva hun betyr for serien? 
Aner ikke. 

Orker ikke å finne det ut heller. 
Livet er for kort. 
