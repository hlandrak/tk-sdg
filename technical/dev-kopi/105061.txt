Test av Mazda CX-3:Strålende, liten SUV 

Hva mer trenger du enn et ryddig førermiljø, moderne teknologi, god design og finfine kjøreegenskaper - til en grei pris? 

– 
Det måtte være litt større bagasjeplass, sier VGs bilekspert Dag Edvardsen. 

Han har sammen med VG og NAF testet en av de mest spennende nykommerne på markedet i år, Mazdas nye lille SUV, som er en krympet utgave av salgslokomotivet CX-5. 

Det er romslig nok både i førermiljø og baksetet, men bagasjeplassen er på 350 liter, litt mindre enn i en vanlig Golf. 
En liten «mangel» er imidlertid at om du kjøper bilen i øverste utstyrsnivå, så er et musikkanlegg fra Bose standard, og det sitter montert i hjulbrønnen under bagasjegulvet. 
Da blir den samlede bagasjeplassen på 287 liter. 

– 
Ikke for alle, men for noen vil dette ha betydning. 
Jeg utnytter i hvert fall denne plassen til gummistøvler eller annet når jeg skal på helge eller ferietur, sier han. 

Likner storebror 

Likevel, Mazdas lille nykommer, som er bygget på Mazda 2 og ikke, 3-modellen, som man kanskje kunne tro, er en liten perle av en SUV. 

– 
Den likner jo veldig på den større CX-5 med hensyn til design, og denne har virkelig slått an. 
Man behøver ikke være en stor markedsanalytiker for å se at bilen kommer til å gjøre å gjøre det sterkt på salgsstatistikken. 
Bilen yter helt i toppsjiktet i klassen, på det aller meste. 
Mazda har jobbet målrettet med å optimalisere samtlige deler i bilen for å redusere vekt. 
Det ser ut til å ha gitt resultater, sier Edvardsen. 

Han påpeker en kjærkommen og eiervennlig egenskap, nemlig den generøse plastbeskyttelsen langs hele karosseriets nedre kant. 

– 
En ripe i plasten gjør ikke noe, men om den kommer i lakken kan kostandene løpe på. 

Motorene leverer det du trenger, men er ikke spesielt sprudlende, påpeker teknisk konsulent Audun Bergerud i NAF. 

– 
De er litt slappe, men bilen er for øvrig lettkjørt. 
Med manuell girkasse gir den virkelige en kjøremessig opptur. 
Bensinmotoren er stille som en mus, men dieselmotoren støyer en del selv om den er bra på kraftleveransen, sier teknisk konsulent i NAF, Audun Bergerud. 

(Artikkelen fortsetter under bildespesialen) 

Bedre støybilde 

Moderne biler er ofte plaget av kupestøy, en erfaring vi også har fra flere Mazda-modeller. 
Vi noterer med glede at støybildet kjennes mye bedre i CX-3. 
Det er påtakelige mindre hjulstøy, men dieselen knatrer påtakelig. 

Vi har kjørt bilen med følgende motorer (alle Euro 6): 

* 120-hk (2,0 liter) bensin/manuell, kun med forhjulstrekk. 
Fås også med automatgir. 

* 150-hk bensin (2,0 liter), kun med firehjulsdrift/automat. 

* 105-hk diesel/firehjulsdrift/automat. 
Fås også med tohjulsdrift. 
Automat kun med firehjulsdrift. 

Utstyrsmessig virker bilen bra spekket, men da må du opp i det øverste nivået (Optimum). 
Her har du automatbrems også i høye hastigheter (systemet som virker i by er standard på alle nivåer), head-up-display, adaptiv cruisekontroll, alarm for kryssende trafikk ved rygging og automatisk fjernlys. 
Automatisk nødbrems for by er standard på alle nivåer. 

Ikke oppvarmet ratt 

En komfortdetalj som etter hvert er blitt svært vanlig, oppvarmet ratt, har bilen ikke. 

Mazda selv regner med å selge omtrent 70 prosent med bensinmotor, og det er toppmodellen med AWD, automat og 150 hk som ligger an til å bli bestselgeren. 
Dersom salget går som det ymtes om i Mazda-lokalene, kanskje 3000 i et fullt år, blir den blant Norge 10-12 mest solgte biler. 

Konkurrenter/alternativer er kompakt-SUV-er som mangeårig bestselger Nissan Qashqai (2766 hittil i år), Opel Mokka (1030), Mitsubishi ASX (853) og Suzuki Vitara (1311), samt Peugeot 2008 og Renault Captur. 
(Etter at testen sto på trykk i sommer er CX-3 registrert i 1222 eksemplarer, tallene for de forannevnte modellene er oppdatert). 

Biladministrasjonsselskapet Autolease, vurderer bruktverdien slik: 
«Vision»-varianten (det midtre nivået) med en 2,0 bensin med 120 hk og manuell kasse er godt nok utstyrt. 
Vi anbefaler å styre unna «Core», den laveste modellvarianten. 
Her får du også best bagasjeplass. 
Anbefaler metallic lakk. 

DETTE ER VÅRE VURDERINGER: 

God sikt fra førerplass, briljant plassering av store sidespeil. 
Dårlig sikt skrått bakover (bra ryggekamera). 
Bra på støy, unntatt diesel, som knatrer. 
Ryddig, logisk og lettbetjent. 
Noe små tall i visning av hastighet i dash. 
Ikke oppvarmet ratt. 

Lettkjørt og sporty, kan krenge noe under press. 
Direkte og kjapp styring. 
Både manuell og automat girer fint. 

Romslig førermiljø, og to personer i normalhøyde sitter fint bak hverandre. 
Bagasjerommet er ikke spesielt stort, og mindre i det øverste utstyrsnivået. 
Enkel setenedfelling, flatt gulv med ileggsplaten i bagasjen. 

150 hk/automat/4x4 er oppgitt til 0,63, omtrent som konkurrentene. 
Vårt snittforbruk ble 0,72. 
120-hk er oppgitt til 0,50 i snitt, vi kjørte på 0,56 på fast langkjøringsrute. 

Ikke testet i EuroNCAPs kollisjonstester ennå, derfor ikke terning. 
Automatisk nødbrems i by (under 30 km/t) er standard på alle utstyrsnivåer. 
Automatbrems fra 30–145 km/t er standard på Optimum. 

(NB! 
Etter at testen sto på trykk i VG i juni, er bilen kollisjonstestet. 
Da fikk den fire av fem stjerner. 
Bilen får gode karakterer for beskyttelse av voksne, barn og fotgjengere, men får trekk for at ikke autobrems for høye hastigheter er solgt på mange nok biler i Europa, dog i Norge.) 

Bruktverdi: 
Bedre enn snitt! 
Etter 4 år/60.000 km får den fem på terningen i forhold til klassen og fem i forhold til markedet generelt. 
Driftskostnad beregnet til ca. 6400 kroner pr år, over snitt. 
Nr. 9 av 23 i eierundersøkelsen AutoIndex. 

Fra 228 000 til 324 000 kr. for varianten med 4x4 og automat i øverste nivå. 
Godt under de fleste konkurrentene vi har sett på. 
Med forhjulstrekk og 105-hk diesel er bare Peugeot 2008 rimeligere. 

Vellykket. 
Bilen er fin å se på. 
Gjennomført og vi tror den kan holde seg fin i lang tid fremover. 
