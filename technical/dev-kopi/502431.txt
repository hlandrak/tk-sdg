Gir lyst på mer, og mer
Renere linjer og et tydeligere konsept. 
Nye Lysverket serverer glemte delikatesser og velbalansert drikke. 

Lysverket omtaler seg selv som «Neo-Fjordic» med en viss ironi, blandet med en ambisjon om reformere lokale ingredienser på Vestlandet. 

Restauranten har vært nattklubb i helgene, har hatt lunsjservering på ukedagene, og hatt ansvaret for matserveringen i Tårnsalen til Kode-museet. 

Det er historie nå. 
Med de siste endringene ønsker restauranten og rendyrke middagskonseptet. 
For å bli best på service, og best på mat. 
Nå har Lysverket to menyer. 
En à la carte, og en syv-retter. 

– 
Men alle som kjenner meg, vet at jeg kommer til å endre det igjen om et halvt år, sier kjøkkensjef Christopher Haatuft på vei inn igjen mot kjøkkenet. 

Lysverket er en interessant restaurant fordi de er kompromissløse på miljø og menneskene bak maten. 
Det resulterer i spennende matopplevelser, som første rett på Meny Lysverket, posjert kamskjell med gelé og kvannmarinerte grønnsaker. 

Geleen er laget på avkastet fra pizzasausen til søsterrestauranten Hoggorm. 
Den fermenterte tomatjuicen siles gjennom et osteklede og får en klar grønnfarge. 
Retten er delikat og frisk, med rene smaker av syltet dillblomst og sprø agurkkuler til et fast, søtt skjellkjøtt. 

Men før vi kommer så langt, har vi allerede fått servert tre snacks. 

Mini-kebaben med potetlefse er en av rettene som er fintunet og endret på, år etter år. 

Denne gangen har signaturen mindre makrellfyll og mer lefse. 
Det gjør den nøysomme smaken av potet tydeligere. 
Villørrettartaren med eggekrem og ørretrogn har god tekstur med en sprø bunn, myk fisk og spretten rogn. 
Siste snacksrett vekker appetitten like godt som de to foran, med et fritert stykke svinehodeterrine, kål, chili og østersemulsjon. 

Chawanmushi er opprinnelig en japansk rett som omtales som curd, som en bløtere, lun pudding. 
Retten serveres med svart kaviar på toppen. 
Det smelter i munnen. 

Velger du bort dette ekstravalget, vil du gå glipp av et høydepunkt på menyen. 

Om fiskestykket på fatet kunne snakke, ville den fortalt deg en historie om norsk mattradisjon. 
Om hvordan torsk og skrei ble tørket og saltet, etter at salt ble mer tilgjengelig i Norge på 1700-tallet. 

– 
Den beste klippfisken blir som regel eksportert, forteller servitøren. 

– 
Men vi har klart å krangle oss til noe. 

Hun kikker ned mot fatene der den flakende fisken skjuler bresert grønnkål. 
Tradisjonsmaten har fått følge av tre franske, friterte potetboller kalt pommes dauphine. 

Retten er salt og har en ren bitter ettersmak. 
Det minner om at det nordiske kjøkkenet alltid har handlet om å preservere, og vitner om alvoret i det nordiske klimaet. 

Baren følger samme dogme som maten, og der det er mulig har drinkene en geografisk avgrensning. 
Barsjef Kasper Gullbrandsen arbeider med en renspikket vestnorsk signaturdrink, med akevitt fra Bergen, bringebærjuice, rødbetjuice, dill og honning. 

Vinkartet er rettet mot bærekraftige vinbønder. 
Det gir en vinpakke som ikke alltid harmonerer, men som likevel gir en spenstig opplevelse. 

Men på smak vinner de alkoholfrie drinkene fra baren. 
Eplejuice med fennikel og stjerneanis får Pernod til å blekne. 
Og rødbeter, bringebær og svart te treffer like godt som en robust rødvin. 
Med smaker av salvie, stikkelsbær og tunbalderbrå frister det å gå en hvit januar i møte. 

Fra bordet ser jeg Haatuft arbeide gjennom sprossene. 
Ansiktet er alvorlig og bestemt. 
Kanskje er det eneansvaret for restauranten som kommer til syne. 

I løpet av fem år med drift, har fem eiere blitt til én. 
Det kan være grunnen til at Lysverket nå føles mer samlet. 
Servicen sklir lettere (selv om det fremdeles er lang ventetid mellom rettene) og menyen er bedre strukturert. 
En blytung sjokoladeterte setter siste spiker i kisten, og da vi drar fra Lysverket, er det til lyden av latter og fornøyde gjester, med en magefølelse akkurat passe mett, pirret til neste besøk. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
