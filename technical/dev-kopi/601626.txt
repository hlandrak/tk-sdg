Kristiansand Jern og Metall
Det er neppe mulig å misforstå hvilken sjanger Guardians of Time opererer innenfor. 

De stiller i svart skinn på bandbildene og har en demon i flammer på albumcoveret. 
Og de låter akkurat som man blir ledet til å tro: 
Gitarene hviner, trommene galopperer og allsangrefrengene gjaller. 
Musikken deres gir deg lyst til å drikke mjød hele natten og bekjempe orker hele dagen. 

Og kristiansandsbandet er gode på dette her. 
Vokalist Bernt Fjellestad synger med heroisk intensitet i både de høye og lave endene av registeret. 
Gitaristene Paul Olsen og Andreas Vågane harmoniserer og duellerer i et ofte halsbrekkende tempo. 
Fet produksjon har de også, rik på detaljer og full av trøkk. 

Tilhengere av gammelskoleband som Iron Maiden og Judas Priest kommer til å nikke anerkjennende. 
Power metal-fans kommer til å gråte av glede. 
Sommerens festivaljobber i Mellom-Europa kommer til å gå som en lek. 
Og da spiller det fint liten rolle at Guardians of Time for utenforstående kan fremstå smått parodiske. 
Her er inneforståttheten med — og dyrkingen av - sjangerkonvensjonene hele poenget. 

Guardians of Time holder releasekonsert for dette sitt fjerde album på Onkel Aksel i Kristiansand 23. mai. 
