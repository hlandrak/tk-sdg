Broken Age – første akt
Et nydelig comeback for pek-og-klikk-spillenes ukronede konge. 

Spillindustrien anno 2014 domineres av et knippe store aktører. 
Og da er det ikke spillutviklere jeg tenker på. 
Utgiverne, som med store pengesekker bestemmer hvilke spillideer som har livets rett, har de siste tjue årene satt et tydelig merke på hva slags type spill – og hvilke historier som skal fortelles. 
Resultatet har ikke alltid vært til det beste for spillerne. 

Folkefinansiering ble av noen sett på som en revolusjon, hvor mellomleddene mellom forbruker og utviklere ble nærmest kuttet helt bort. 
Et av de første større prosjektene som har materialisert seg til et utgitt spill er Double Fines Broken Age. 

Tim Schaefer, en av pek-og-klikk-sjangerens grunnleggere, fikk nettbrukere verden over til å spytte inn godt over 20 millioner kroner til utviklingen. 
På den måten fikk eventyrspillegenden gjenopplivet en sjanger som har ligget brakk siden Schaefer og hans kompanjonger herjet bransjen tidlig på 90-tallet. 
Av en eller annen grunn er det kun Tyskland som har opprett holdt pek-og-klikk-spillenes popularitet de siste årene, men det er en annen historie. 

En ektefølt fortelling 

At et pek-og-klikk-spill igjen gis ut er ikke det viktigste med Broken Age, selv om folkefinansieringen har æren for akkurat dette. 
Historien som fortelles er fri for den strømlinjeformede og markedsstyrte hånden som ville filtrert ut temaene Broken Age tar opp. 
Dette er et spill som forteller en historie om identitet, om selvbilde og om å tro på seg selv. 

Det er rart å poengtere hvor sjeldent slike fortellinger er, men slik er nå en gang spillbransjen anno 2014. 
Og nettopp derfor er Broken Age et spill som skiller seg ut. 

To hovedfigurer, en gutt og en jente, med svært ulike bakgrunner og ulikt opphav, oppdager at alt ikke er som det skal være med verdenen rundt dem. 
På hver sin kant, på hvert sitt vis, får du ta kontrollen over dem i det de legger ut på en livsendrende reise. 

Vella og Shay er begge i ferd med å vokse opp. 
Å bli, henholdsvis, en kvinne og en mann. 
En vanskelig tid. 
Spesielt for Vella som etter planen skal ofres til monsteret Mog Chotera, slik tradisjonen krever for å holde landsbyen trygg i ett år til. 
Omkring henne kan det virke som om de andre har gitt opp i møte med den store frykten – selv foreldrene hennes. 
Bare bestefar husker tiden hvor folket rundt henne var fryktesløse krigere. 

Shay, på sin side, har ingen rundt seg. 
Han er alene. 
Ensom på en helt annen måte. 
Hele livet er automatisert og svært ulikt Vellas. 
Om bord i et romskip blir han tatt vare på av maskiner døgnet rundt. 
Om natten våker datamaskinen over ham, om dagen må han utføre repeterende oppgaver. 

Mens Vella drømmer om å slå tilbake mot monsteret, drømmer Shay om å bryte den ensomme sirkelen. 

Spennende for de unge, morsomt for de gamle 

Morsomme detaljer og gode replikker har gjennom hele pek-og-klikk-sjangerens historie vært viktige bærebjelker. 
At Tim Schafer, for første gang siden 1998, igjen gir ut et slikt spill betyr enorme forventninger fra gamle tilhengere. 
Noen ganger bommer Broken Age på dette punktet, jeg ler aldri høyt, men jeg smiler mye. 

Finurlige ideer gir meg følelsen jeg hadde da jeg utforsket de fabelaktige spillene Day of the Tentacle og Grim Fandango for første gang. 

Dyktige stemmeskuespillere, ledet an av Elijah Wood (Shay) og Masasa Moyo (Vella), bidrar til Broken Age et nydelig comeback – både for spillskaperen Schafer og for spillsjangeren «pek-og-klikk». 

Det er mye å utforske, se på, lete etter, og oppdage. 
Den visuelle stilen er gjennomført og oppdatert. 
Jeg får aldri opplevelsen av å spille noe gammelt. 
Det er en nøkkel til spillets suksessrike gjennomføring. 
Hadde Schafer lent seg for mye på nostalgien ville dette blitt en poengløs spillopplevelse. 

Men dette er et moderne pek-og-klikk-spill – forhåpentligvis det første i en rekke av flere – med en fortelling om å bli voksen. 
I en verden hvor det blir stadig vanskeligere å finne seg selv, er Broken Age et herlig pusterom om å tro på seg selv og finne sin egen vei i livet. 

Denne anmeldelsen er basert på første akt av Broken Age, en pressekopi tilsendt fra utvikleren Double Fine. 
Andre akt utgis senere i år. 
Anmelderen deltok under folkefinansieringskampanjens første runde. 
