Krim som går gjennom isen
Manusforfatteren av «Bølgen» og «Skjelvet» har skrevet bok. 
Han burde holdt seg til film. 

John Kåre Raake har tidligere skrevet filmmanus til de spektakulære norske katastrofefilmene Bølgen og Skjelvet. 
Nå har han også skrevet bok. 
Eller, egentlig er det riktigere å si at han har skrevet det som fremstår som en gjenfortelling av en film han har inni hodet sitt. 

Gjennom hele boken sitter jeg med et veldig klart inntrykk av at Raake ser for seg historien som en film, og at han prøver å gjenskape denne i skrift. 
Det er sikkert en veldig spennende, spektakulær og intens film inni hodet hans, men han klarer dessverre ikke overføre denne spenningen til papiret. 

Anna er tidligere soldat fra blant annet krigen i Syria, men nå befinner hun seg alene med den eldre forskeren Daniel på ekspedisjon på Nordpolen. 
Når de ser et nødbluss komme fra en kinesisk base noen kilometer unna, blir de nødt til å trosse en arktisk storm for å hjelpe andre forskere i nød. 
Tror de i hvert fall. 

I hundrevis av sider er vi forlatt på et mørkt, øde og iskaldt Nordpolen. 

«Isen» er en slags krimbok, som inneholder mord, spenning og uventede tvister. 
Den er likevel annerledes, fordi fienden som skal bekjempes ikke først og fremst er drapsmenn eller andre kriminelle, men den nådeløse naturen. 

På hver eneste side i boka kjemper menneskene mot den brutale og uendelige arktiske vinteren, og man blir sittende å lure på om det er en slags hevn for menneskenes ustanselige trang til å ødelegge, eller bare naturens evige, nådeløse vesen. 

Det er en interessant vinkel på en thriller, men dessverre klarer ikke Raake holde spenningen oppe. 
Boka er både kjedelig og for lang. 
«Herregud, tar dette aldri slutt?», spør den gamle vitenskapsmannen Daniel et sted i boken. 
Som leser stiller jeg meg det samme spørsmålet. 

Utgangspunktet har stort potensial. 
Raake er opptatt av aktuelle problemstillinger – klimaendringer, nordområdene, krigen i Syria – men han har vanskeligheter med å knytte det opp mot spenningen. 
Boken er rett og slett ikke spennende nok. 
