Plateanmeldelse:The Good The Bad And The Zugly – «Hadeland Hardcore» 

«Oil is thicker than blood. 
Welcome to Norway, bitch». 

The Good The Bad And The Zugly 

«Anti-World Music» (2013) var det morsomste norske punkalbumet på årevis; konsist og like klebrig for øret som pisset på gulvet på den knøttlille dassen på Last Train i Oslo er til fottøyet (99% Converse). 

Siden den gang har vokalisten Lars Dehli sagt takk for seg, sannsynligvis for å vie seg til psykologpraksisen. 
Inn er kommet «kristenrockeren» (ref. presseskrivet) Ivar Nikolaisen (Silver). 

Dehli ropte og skrek. 
Det gjør Nikolaisen også, like desperat, men klart mer metalaktig bjeffende. 

Musikken følger til en viss grad opp. 
Uttalt i sagriffet på «Partyfest & Apathy» og introen i «Death To Firesouls». 
Sistnevnte låter råtten som gammel black metal på kassett. 

De mange referansene og, eh, «feltopptakene», er en attraksjon i seg selv: 
Dave Mustaine! 
Robert Gustaffson! 
Ikke minst en uforstående Yngwie Malmsteen: 
«Less is more? 
How can that be?» 

Den høye låtstandarden sørger nok en gang for at dette er det motsatte av kjedelig. 
Bonus: 
Omslaget, ved Flu Hartberg, er en nytelse. 

BESTE LÅT: 
«Hell Is Other People» 
