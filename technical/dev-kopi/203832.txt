Hvorfor gikk dette galt?
Basert på verdensmesteren Golf. 

Noen ganger sitter man igjen som et spørsmålstegn etter å ha testet en bil. 
Det gjør jeg nå. 
Seat har faktisk noen blodharde fans. 
De kan ikke sammenlignes med Alfistiene i engasjement og mengde, men de finnes. 

Det er først og fremst på grunn av Ibiza og Leon. 
De har kommet i flere rampete utgaver, som ofte har overgått søsknene fra Audi og VW. 

Jeg har nesten hatt en følelse av at tyskerne har sagt til spanjolene: 
«Se her. 
Ta for dere av alle delene og sett sammen noe dere synes er gøy!». 

Det resulterte blant annet i 210 hesters forhjulstrekker og en firehjulstrukket 150 hesters TDI på 90-tallet. 
Alt med tilleggsnavnet Cupra. 
Det var på en tid der både spreke diesler og firehjulstrekk var relativt sjelden vare. 
Særlig lansert i postit-gulfarge med dyp styling. 

Seat er det sporty og rampete alternativet til VW og Skoda . 
Leon R har for eksempel tatt motoren fra Audi S3 og lempa den ned i Leon, men i stedet for å kjøre stødig firehjulsdrift, lar de den spinne av gårde med 300 hester bare på forhjulene. 

Men det er langt fra disse modellene til Leon som selges i Norge. 
Jeg sitter i en 1,4 TSI med 7-trinns automatgir og forhjulstrekk; den eneste konfigurasjonen du kan velge. 

Derimot har du tre utstyrsgrader, der selv den lavest utstyrte vil tilfredsstille de fleste. 
Vi kjører mellomnivået FR. 
Den har alt tilgjengelig unntatt 18-tommers felger, lyd fra Beats med 10-høyttalere og elektrisk soltak. 
Alt klarer man seg uten. 

Tam 

Og det er det som føles litt merkelig når man ser Leon FR for første gang, spesielt i svart. 
Det er en tam, har merkelige midjelinjer og feltet mellom sidevinduer og bakhjul gjør at den litt sedat og slapp. 
17-tommerne ser ut som et gjesp. 
Leiebil-følelsen er påtakende. 

Leon er godt utstyrt og har det meste man sikler etter når man bestiller Golf. 
Active Info-display med mange stilige funksjoner er på plass, og mulitmediaskjermen er stor og letthåndterlig; blant det beste i markedet. 

Den har noen få designendringer i forhold til sine søsken, men ellers er alle hendler og funksjoner de samme som hos Skoda. 
Dessverre kjennes det minst like kjønnsløst ut også. 
Selv om også 
VW kan virke noe steril, synes jeg de har fått mye mer ut av interiøret. 

Men funksjonaliteten er på topp. 
De fleste finner nok justeringsmuligheter til å sitte bra og det er plass til et par voksne baki. 
Seteryggen slås 40/60 og har skiluke, men man har en høy bagasjeromskant. 

Ingen motorvalg 

Du har bare én mulighet hva gjelder motor og drivlinje. 
Mens Golf, som er bygget på samme plattform, bruker en 1,5 liter på 150 hester, bruker Seat en 1,4 liter med nøyaktig samme effekt, moment og karakteristikk. 
Takket være at Seaten i tillegg veier nesten 200 kilo mindre, har den både lavere forbruk og raskere akselerasjon enn Golfen. 
Ikke verst av en bil som er litt større. 

Sjutrinnskassa får det beste ut av den halvspretne turbomaskinen, selv om totalpakka aldri gir deg den mest inspirerende kjøreopplevelsen. 
Den kjører rett og slett ikke like bra som en Golf. 
Når er riktignok sistnevnte trolig klasseleder, men siden plattformen er den samme og vekta faktisk noe lavere, burde den faktisk vært like bra – om ikke bedre. 

Kjipere 

Seat Leon-utgaven som er tilgjengelig i Norge er kanskje blitt den minst lekne modellen i deres portefølje i Norge. 
Den føles betrakelig billigere enn Golf, og det er synd, når prisdifferansen er på magre 9 000 kroner. 
Det er for lite. 
Man må regne med et større verditap for Leon. 

Selges på nett 

Det ble gjort en innsats for å få Seat inn i det norske markedet på 90-tallet, og de lykkes såpass at vi så dem i trafikkbildet, men ikke nok til å forsvare satsningen. 

Nå prøves det igjen, men på en helt ny måte. 
Nå skal Seat hovedsakelig selges på nett, med hippe, ungdommelige salgssteder i de største Norske byene, foreløpig i Oslo, Bergen og Trondheim. 

Du velger mellom modellene Ibiza, Leon (kombi, stasjonsvogn og X-perience), Arona og Ateca. 
For å strømlinjeforme salget får man de fleste modellene i tre utstyrsvarianter. 

Salgsmetoden blir fulgt med argusøyne av VW i Europa, for om dette funker, vil det bli rullet ut hos Skoda og VW også. 

Tjen penger på bilen din 

Bildeling er det store om dagen. 
Tilbudene popper opp i mange varianter. 
Harald A. Møller tilbyr et norskutviklet system med lanseringen av Seat. 
Fordelen med dette systemet, er at du kobler til en boks i bilens diagnoseuttak som overstyres av en app på mobilen din. 

Det muliggjør utleie uten oppmøte dersom bilen er utstyr med nøkkelfri adkomst og startknapp. 
Du trenger ikke å kjøpe en ny Seat. 
Alle med biler nyere enn 2012 som har gått mindre enn 150 000 km er velkommen inn i systemet, dersom du bor i storbyene Oslo, Bergen og Trondheim. 
Systemet utvides etter hvert. 

Biloverlevering skjer via Bank ID og Hyre har fastsatt utleiepriser. 
Appen registrerer hvor langt du kjører, om du passerer bomstasjoner og har full kontroll på hvor mye bensin det er på bilen. 

Den største ulempen er at leieprisen er fastsatt på forhånd av Hyre, og den er ikke fristende høy, sett fra bileiers perspektiv. 
Den baseres fra størrelsen på bilen, men en stor fordel er at appen sender regning automatisk og regner inn kostnader for bom, bensin og overkjørte kilometer. 
Som utleier er du sikret via forsikring. 
Alle skader belastes leietaker. 

Hyre-appen har også et nødnummer som vi fikk anledning til å teste da alarmen gikk på da jeg skulle koble av en tilhenger før jeg hadde låst opp bilen. 
På grunn av en dårlig skjerm, klarte jeg ikke å åpne bilen, men etter få sekunders ventetid på nødnummeret, var både alarmen slukket og bilen åpnet for meg. 

Hyre er en av de aller enkleste utleieløsningene for privatpersoner for øyeblikket, men det kreves noe av bilen og du kan ikke bestemme utleieprisen selv. 
