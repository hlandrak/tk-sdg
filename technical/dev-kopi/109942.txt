Spillanmeldelse:«Wreckateer» 

(VG Nett) 
Mine damer og herrer! 
Her har dere et Kinect-spill som ikke er helt håpløst! 

Ved første øyekast fremstår «Wreckateer» som «Angry Birds» med 3D-perspektiv. 
Du starter som lærling for to erfarne «wreckateers» og oppgaven din er å pulverisere borger og slott på en mest mulig elegant og poenginnbringende måte. 

Hvordan du spenner ballistaen og sikter er selvfølgelig grunnleggende, men en stor del av spillet er også det å styre prosjektilet på sin ferd mot målet. 
Prosjektilene har flere forskjellige egenskaper og nøkkelen til de store poengsummene ligger ikke bare i presisjonen, men også hvor man bruker de forskjellige skuddene. 

Jakten på det perfekte skuddet er spillets aller sterkeste kort og det er vanskelig å gi slipp på et brett før man har klart å samle opp nok poeng til en gullmedalje. 

Det er også positivt at utviklerne har klart å gjøre Kinect til noe mer enn en gimmick, sensoren er faktisk helt avgjørende for spillbarheten. 
Bevegelseskommandoene er lettfattelige og det er veldig tilfredsstillende når man merker at det å flytte hendene noen få centimeter til høyre eller venstre faktisk utgjør forskjellen på en fulltreffer og et bomskudd. 

«Wreckateer» er pakket inn i en heller loslitt middelalderramme. 
De 60 forskjellige nivåene er forvekslende like og selv om vanskelighetsgraden skaleres fint, kunne spillet ha hatt godt av en litt mer oppfinnsom utforming på de forskjellige brettene. 

Selv om spillet har en traust innpakning har det allikevel mange av styrkene som kjennertegner et godt casual-spill: 
Det er intuitivt og lettfattelig og sender deg raskt på jakt etter perfeksjonen. 
Har du lett etter en unnskyldning for å børste støvet av Kinect-sensoren din, kan «Wreckateer» være et godt alternativ. 

WRECKATEER Plattform: 
Xbox Live Arcade (Kinect) Genre: 
Puzzle Alder: 7 Pris: 
800 MS-poeng Utvikler: 
Iron Galaxy Utgiver: 
Microsoft Mer info (Wikipedia) 
