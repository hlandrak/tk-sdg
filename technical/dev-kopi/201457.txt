Test:Ford EcoSport 

Med utgangspunkt i Fiesta har Ford laget en lillebror til SUV-en Kuga. 

Med stadig økende salg av firehjulstrekkere har Ford bestemt seg for at dette er et marked de skal ta en god bit av. 

Basert på Ford Fiesta er derfor nye EcoSport mini-SUV-en som skal komme til Norge neste sommer. 
Dette blir det tredje SUV-alternativet til Ford under Kuga og kommende Edge. 

Skjønt helt ny er den ikke, da bilen allerede har vært i salg i Sør-Amerika i halvannet år. 
Men bedre sent enn aldri er det jo noe som heter. 

Sammen med den kommende Ford Edge er EcoSport blant modellene som skal føre Ford inn i en ny æra. 

Ambisjonen er å ta en ledende posisjon på firehjulsdrevne biler i Europa. 

Mangler firehjulstrekk 

Det første vi merker oss er at EcoSport ikke blir å få med firehjulstrekk i Europa. 
Den eksisterer med det i Sør-Amerika, men da i kombinasjon med en motor som ikke er aktuell for vår verdensdel. 
Sannsynligvis vil det ikke bli noe stort savn, da SUV-er i denne klassen for det meste selges med kun forhjulstrekk, slik som for eksempel Nissan Juke og Peugeot 2008. 

I stedet har bilen vi nå er ute og kjører den moderne 1-liters EcoBoost-motoren på tre sylindre og 140 hestekrefter. 
Den gir mer enn tilstrekkelig med krefter til den vesle krabaten, selv om vi gjerne skulle ha sett at den hadde sekstrinns girkasse framfor femtrinns. 

Utover den er bilen tilgjengelig med en 1,5-liters motor på 112 hestekrefter og en dieselmotor som yter 95 hestekrefter. 
Det er neppe sikkert at alle alternativene kommer til Norge. 

Se flere bilder av bilen her 

Kjøreegenskaper er noe Ford vanligvis prioriterer høyt, og EcoSport skuffer ikke på det området. 
Fokuset er vridd mot det komfortable, men med et godt avstemt og tilpasset understell, akkurat slik det oppleves i Fiesta. 

Utseendet er litt omdiskutert. 
Personlig synes jeg den er litt tøff, men den knalle gulfargen testbilen har er i overkant skrikende. 
Fargen gjør også at proporsjonene ser feil ut. 
I det vi skal åpne bagasjeluken støter vi dessuten kjapt på et problem. 

Hvor i all verden åpner man bakdøren? 
Etter litt fikling finner vi til slutt ut at døren er sidehengslet, slik Toyota RAV4 var i gamle dager. 
En fiffig gimmick på tegnebordet, men håpløst lite praktisk i hverdagen. 

Størrelsesmessig er EcoSport ikke langt unna Fiesta med 401 cm lengde, 177 cm bredde og 167 cm høyde. 
Bagasjerommet har plass til 333 liter før du legger ned baksetet, og 1238 liter når det ligger nede. 
Plassen innvendig er selvsagt begrenset, men det er da noe du må regne med i denne klassen. 

Gammeldags 

Selve utformingen av interiøret, infotainment-løsningen, generelle knapp og betjeningsfunksjoner røper dessverre at dette er en bil som ble utviklet for en god tid tilbake. 
Vi kjenner fort igjen mye av det Fiesta har i seg. 
Midtkonsollen bærer preg av å være rotete målt mot det som er standarden for søkk nye biler i dag. 

Sittestillingen er også i overkant pensjonistvennlig (les: HØY sittestilling). 

Men det er kanskje ikke tilfeldig? 
Ford ymter nemlig selv også frampå at en stor del av de omkring 500 bilene de venter å selge neste år, kan gå til pensjonister. 

Det springende punktet for om dette blir noe folk kommer til å kjøpe er naturligvis prisen. 
Og den er ennå i det blå, er jeg redd. 
Men den bør holde seg under 200.000 kroner om den skal evne å konkurrere med de nevnte utfordrere. 

Forden kommer dessuten dårligere ut i kollisjonstest hos EuroNCAP, slik at Ford bør riste ut noen gode salgskort fra ermet. 

Modellen EcoSport er et resultat av Fords filosofi om å utvikle en modell som skal kunne selges i hele verden. 
Årsaken til at vi ikke har fått modellen til Norge allerede skyldes at den ikke var tilgjengelig med elementært utstyr som varme i setene, i følge Ford Motor Norge. 

På våre breddegrader er etterspørselen etter firehjulstrekkere sterkere enn noensinne, og Ford vil nok slå godt an med sin satsing på firehjulstrekk. 
Men å tro at de kan kapre kunder med en allerede noe aldrende bil, som EcoSport tross alt er (særlig ettersom mye av den er basert på Fiesta), så undervurderer de nok hvor kresent markedet for 4x4 og SUV er blitt. 

Reiseomkostningene til denne reportasjen er dekket av importøren. 
Les mer her Alt. lenke: http://www.dinside.no/913551/redaksjonelle-retningslinjer-for-dinside 
