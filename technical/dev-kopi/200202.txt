Test:Honda Civic 1,6 

Hondas oppgraderte Civic representerer noen ytterpunkter på en bil i kompaktklassen. 

Honda har vært nede i en ordentlig tung jammerdal, sett med salgsøyne de siste årene. 
Modeller dør ut, produktutviklingen har skrantet, og flere forhandlere har kastet inn håndkleet. 

Det er resultatet av at fabrikken har spart seg gjennom finanskrisen. 
Men nu går alt så meget bedre, som en politiker en gang sa ... 

For 2015 er året hvor Honda for alvor pøser ut nykommere på løpende bånd. 
CR-V facelift, Civic facelift, Civic Type R, helt ny HR-V, helt ny Jazz og helt ny etterkommer av den nærmest legendariske sportsbilen NSX kommer i år. 

Det er som om de har spart opp litt for lenge, og ikke makter å holde igjen nykommerne. 

Se interiørbilder her 

Så hva er egentlig nytt med Civic? 
Jo, det mest åpenbare er frontlyktene, som har fått nytt design med integrert heldekkende LED-lys. 
Designendringene er beskjedne, men grepene som er tatt er gjort for å få bilen til å se mer sporty ut. 
Jeg synes de lykkes. 
Frontpartiet ser mer hissig ut. 
Linjene er skarpere og særlig netting-grillen i Sport-utgaven tar seg godt ut. 

Hekken er også strammet opp, og mørke lykteglass understreker det sportslige på Sport-utgaven vi her kjører. 

Innvendig er endringene heller beskjedne. 
Vi snakker noen nye lister og litt mer krom. 
Mest stolt er Honda av det integrerte lyd- og informasjonssystemet «Honda Connect». 
Alle bilprodusenter med respekt for seg selv har en slik løsning på sine nye biler i dag, og med denne kan du betjene alt fra navigasjon og radio til mange av funksjonene på smarttelefonen din. 

I teorien er det aldeles fabelaktig, men i praksis er det ikke like brukervennlig. 
Blant annet strevde vi en del for i det hele tatt å få telefonen koblet opp mot systemet. 
Og det er ikke lett å betjene for eksempel radio når du er i fart. 
Dette krever mye tilvenning. 

Se bilder av av plassen her 

Når det er sagt er setene i Civic veldig gode å sitte i. 
De er relativt faste i stoppen og gir god støtte. 
Ikke alle liker den digitale instrumenteringen Honda har benyttet i Civic siden åttende generasjon kom i 2006. 
Personlig opplever jeg det som litt rotete. 

Men girkassen er tight, fin og meget lettsjaltet. 
Honda Civic har også et klart sporty tilsnitt over kjøreegenskapene. 
Den ligger bra på veien og har fin styrefølelse. 

Motoren er sterk, men nøysom og vi hadde ingen vansker med å kjøre på under 0,45 liter per mil på langkjøring. 
Støynivået er deriomt fortsatt noe over de mest stillegående av tyske konkurrenter. 

Ellers er Civic enestående med sitt enorme bagasjerom (nesten 100 liter større enn VW Golf), og de suverene fleksible løsningene. 
Særlig de såkalte «magic seats», som lar deg vippe opp sitteputen i baksetet. 
Slik kan du plassere en sykkel på tvers der bak bare du tar av forhjulet. 

Se detaljbilder her 

Når Honda har klart å være så praktiske på dette området er det rart de har klart å gjøre utsynet bakover så dårlig. 
For bakruten er fortsatt todelt, slik at sikten er heller skral. 

Men klarer du å leve med det, venne deg til den litt knotete infotainment-løsningen og leve med det noe sære utseendet, ja, da har du virkelig en ålreit bil i Honda Civic. 
