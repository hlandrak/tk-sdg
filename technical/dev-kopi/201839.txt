Nvidia Shield TV
Android TV-boks med 4K-støtte og egne spill. 

Selv om Smart TV-funksjonene på TV-er stadig blir bedre, er det ikke alle som har en toppmoderne TV i stua. 
Da er det kjekt at det finnes små bokser du kan koble til, og som gir deg langt mer funksjonalitet på TV-skjermen enn hva du er vant med. 

Men selv om Apple har hatt stor suksess de siste årene med sin Apple TV-enhet, har også Android begynt å gjøre sitt inntog i TV-markedet. 

TV-modeller fra Philips og Sony leveres med Android som operativsystem rett ut av boksen og har tilhørende apper og funksjoner. 
I tillegg finnes det også her egne bokser du kan koble til TV-en. 

Den første Android TV-enheten Nexus Player testet vi i mai, og nå er det altså Nvidia Shield TV som står for tur. 

Spill over nett 

For de som har spilt PC-spill er Nvidia en kjent aktør. 
Selskapet har i et par tiår hatt sterk fokus på grafikkort med sin GeForce-serie, som fortsatt holder koken. 
På prisjakt.no er fire av de fem mest populære grafikkortene basert på nettopp GeForce fra Nvidia. 

Ikke overraskende er derfor spill og grafikk i fokus på Shield TV. 
En ting er at du kan spille spillene som er laget for Android TV, men i en egen seksjon kalt Shield Games tilbyr de også spill som er spesiallaget for enhetens Tegra-prosessor. 
Dette er altså spill som ikke nødvendigvis er tilgjengelige på andre Android TV-enheter. 

Via Nvidias GeForce Now-tjeneste, kan du også spille enda tyngre spill (PC-spill) som strømmes til boksen direkte fra nett, slik at prosesseringen foregår på servere på nettet. 
Dermed får du i praksis levert en videostrøm av spillet hjem i stua, som om du spiller lokalt. 

Men det koster penger. 
Regn med en snau hundrelapp i måneden, og at du må betale ekstra for de heteste spillene. 
For eksempel koster Witcher 3 400 kroner, og for å strømme spillet på Shield TV, kreves det hele tiden at du har et aktivt abonnement. 

Dermed kan dette bli en ganske dyr affære i våre øyne, selv om de første tre månedene er gratis. 
På den positive siden får du da også mulighet til å laste ned det samme spillet på PC og spille der. 

Du MÅ ha kjapp nettlinje 

For å nyte den beste grafikken må du ha en rask nettlinje. 
Med full HD-oppløsning og 60 bilder i sekundet, oppgir Nvidia 30 megabit nettlinje som et minimumskrav, i tillegg til at du enten må være koblet til ruteren kablet eller via 5GHz-båndet. 

Også det betyr at mange vil falle av. 

Ja, du kan strømme spill fra PC-en din i hjemmenettverket også, om du har et GeForce GTX-basert skjermkort. 

Svak WiFi 

Men her støter vi på det største problemet vi har med denne boksen. 

Nvidia Shield TV virker nemlig å ha et labert trådløst nettverkskort. 
På testlaben vår på kontoret får vi et ganske dårlig WiFi-signal med denne boksen. 

Hastigheten lå på 10-12Mbit/s da vi målte, og det til tross for at vi målte henholdsvis 130 og 160Mbit/s fra to mobiltelefoner i det samme rommet, koblet til det samme WiFi-nettet, der vi utførte målingene omtrent samtidig. 

Vi ser det også når vi prøver å spille 4K-video fra Netflix-appen. 

På vår test-TV, Android-TV-en Philips 7600 (test kommer) starter nemlig Netflix i 4K som smurt via den innebygde TV-appen, mens vi på Nvidia-boksen må vente lenge (og se video med langt lavere oppløsning) før vi kommer opp i den samme bildekvaliteten på grunn av bufringen. 

Heldigvis er det støtte for kablet nett, men uansett er dette en svakhet du bør være klar over om du vurderer å kjøpe Shield TV. 

For vår del var ble GeForce Now-tjenesten temmelig uspillbar her på jobb, der spillene ofte lugget. 
Hjemme også, men det skyldtes nok mer at undertegnede har 4G-bredbånd hjemme (gøy på landet ...) der jeg fikk for høye tall på "jitter" da Shield TV testet nettlinja. 

4K-støtte 

I motsetning til nye Apple TV er altså dette en boks som har støtte for 4K. 
Det skal sies at vi ikke akkurat bader i 4K-innhold på nettet ennå, men spesielt Netflix og YouTube har en del godsaker på lur med så høy oppløsning. 

Sitter du med en 4KTV uten Netflix-app kan altså denne boksen være redningen, og det er verdt å merke seg for alle som var tidlig ute og kjøpte en 4KTV. 

Men husk: 
For å få Netflix til å vise 4K må du også ha et deres Platina-abonnement, og gjerne en relativt stor TV for å merke forskjellen fra full HD-oppløsning. 
For noen uker tilbake hadde vi to 55-tommere side om side der vi satt på et par meters avstand, og det skulle et trent øye til for å spore forskjellen overhodet. 

På 65 tommer og oppover blir det imidlertid en stor forskjell, og video i 4K-oppløsningen kommer mer til sin rett, selv om slike strømmetjenester ofte komprimerer bildestrømmen for å holde bitraten nede. 

For øvrig betyr ikke dette at alt du ser på Shield TV er med 4K-oppløsning. 
Android TV-grensesnittet, for eksempel, leveres som vanlig – i full HD. 
Det samme gjelder de fleste spill og apper. 

Android TVs innebygde «Photos and videos»-app, derimot, kan vise bilder med 4K-oppløsning (det er forresten kun snakk om lokalt innhold – det finnes ikke en app for Googles bildetjeneste, Google Foto). 
Det finnes også en håndfull 4K-spill, som Leo's Fortune, Never Alone og Machinarium. 
I hvert fall i følge Nvidias egen liste – selv må vi innrømme at vi stiller oss tvilende til om Leo's Fortune faktisk er i 4K-oppløsning når vi spiller, for så skarpt ser det ikke ut. 

Også en Chromecast 

Mens Apple har Airplay, har Google sin tilsvarende teknologi i Google Cast. 
Som på øvrige Android TV-bokser (og TV-er) får du også full Chromecast-støtte i pakka her, slik at du kan sende video, musikk og bilder direkte fra en mobiltelefon, et nettbrett eller en PC. 

Android har blant annet skjermspeiling innbakt og bred støtte for Chromecast, mens du også vil finne Chromecast-støtte på utvalgte iOS-apper. 
Og til og med noen for Windows Phone. 

Flere bruksområder 

På baksiden av Nvidia Shield TV sitter det to USB-porter, og om du vil, kan du koble til en ekstra harddisk, putte i en minnepenn eller lignende for å få tilgang til innholdet som er lagret der. 
I tillegg finnes en micro SD-port som du kan putte kompatible minnekort i. 
Den har også Bluetooth, slik at du kan bruke eksternt tastatur, mus og lignende. 

Når Android Marshmallow ankommer Shield TV (den kjører fortsatt Lollipop), vil det også bli mulig å formattere ekstern lagring, slik at du kan bruke det som om det var vanlig lagringsplass på enheten. 

I tillegg finnes det flere mediesenterapper som Plex, Kodi og så videre for deg som måtte ha mediefiler lagret i nettverket hjemme. 

God ytelse 

Vi har prøvd en god håndfull apper og spill mens vi har testet, og Nvidia Shield TV fremstår som en svært potent maskin hva gjelder ytelsen. 

Vi sjekket tingenes tilstand ved å kjøre 3DMark-testen, som måler 3D-ytelsen, noe vi også gjør på alle mobiltelefoner vi tester. 
Mens dagens toppmodeller scorer rundt 25.000 i denne testen, leverer Nvidia Shield TV langt over – 43.787 poeng. 

Og så og si alt vi har prøvd av spill flyter som en lek på Shield TV. 
Unntaket her av de vi har spilt er Asphalt 8: Airborne, som vi også opplevde som litt tungrodd da vi testet nye Apple TV. 
Det kan selvsagt ha med hvor effektiv programmeringen er også. 

Nvidia hevder i hvert fall at Shield TV er rundt tre ganger så sterk på 3D-ytelse som Apple TV. 

Ikke fullt så oversiktlig app-butikk 

Sammenligner vi med Apple TV, har Google litt å gå på hva gjelder innhold og struktur i app-butikken. 

Den virker ganske enkelt litt primitiv – rett og slett bare en matrise med apper og spill. 

Det oppleves også litt rotete at Nvidia har sin egen spillbutikk ved siden av, Shield Games, med lenker direkte inn i Googles app-butikk om du trykker på et spill. 
I tillegg kommer enda et valg – GeForce Now; tjenesten vi omtalte over. 

En fordel er imidlertid at stemmesøket fungerer brillefint selv om vi snakker norsk og fletter inn engelske skuespillernavn og den slags i språket. 
Men du får bare treff fra Google-butikken og YouTube, og ikke fra Netflix eller Google Musikk (Googles strømmetjeneste). 
Det merkelige er at det står nederst på skjermen at søket samler inn søkeresultatet fra fem andre apper, men etter noen sekunder blir det bare borte. 

Ting som dette gjør at Android TV fortsatt har et snev av «beta-preg» i våre øyne, men jevnt over fungerer det meste smertefritt. 

Hjemskjermen er oversiktlig med anbefalinger av filmer, musikk, YouTube-videoer, spill og lignende, og så er spill og apper gruppert på hver sin linje. 

To versjoner 

Nvidia Shield TV selges i to versjoner her til lands. 
Den ene med 16GB lagringsplass (som kan utvides med minnekort etc), mens pro-utgaven, som vi har testet, selges med 500GB lagringsplass. 
Prisforskjellen er en snau tusenlapp – 1900 og 2800 kroner. 
Begge selges med håndkontrollen avbildet under. 

Vi er også godt fornøyde med håndkontrollen. 
Den kan minne om Microsoft-utgaven for Xbox, men har i tillegg berøringsfølsomme felter, samt volumkontroll direkte på kontrolleren. 

Dessuten kan du plugge i et headset og strømme lyden trådløst fra Shield TV, og den har innebygd mikrofon. 

Litt synd, må vi si, at man ikke også får med den vanlige fjernkontrollen (avbildet) i pakken. 
En stor håndkontroller på stuebordet er liksom ikke like elegant som en liten fjernkontroll, så den må man i så fall kjøpe ekstra. 

Prisen ligger på rundt 500 kroner. 

Konklusjon 

I motsetning til sin argeste konkurrent, Apple TV, har Nvidia Shield TV støtte for 4K. 
Det kan være verdt å satse på om du har en stor 4K-TV og er kresen på bildeskarpheten; spesielt om TV-en din ikke har 4K-støtte i Netflix og YouTube-appene fra før. 
På en mindre TV (fra 55" og nedover) tviler vi dog på at veldig mange vil oppdage en signifikant forskjell på normal betraktningsavstand. 

Shield TV er også en svært fleksibel TV-boks. 
Eksempelvis kan du koble til eksterne harddisker, kjøre Plex eller Kodi som mediesenterløsning, installere VPN-klienter, caste innhold fra telefon, nettbrett eller PC, direktesende spilling på Twitch og mer til. 
Den har også 7.1 surround-støtte og solid spillytelse, selv om den da møter sterk konkurranse fra Xbox og Playstation. 
Prislappen for pro-utgaven er også i samme klasse som de nevnte spillkonsollene. 

Er du glad i å spille, er GeForce Now-tjenesten verdt en titt, der du kan strømme spill fra nettet mot en månedlig avgift. 
Det fordrer imidlertid at du har en solid nettlinje og ruter hjemme. 

Vi sitter igjen med en liten følelse av at dette produktet ikke er for alle, og at folk flest™ nok vil ha vel så mye glede av en Apple TV eller av en Nexus Player. 

Men om Nvidias fordeler frister, og du har kjapp nettlinje, gir vi i hvert fall tommelen opp. 

Tusen takk til Elkjøp som lånte oss Nvidia Shield TV Pro til test! 

nVidia Shield Pro Android TV 500GB 
