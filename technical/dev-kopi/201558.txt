Samsung Galaxy Note Edge
Har den buede skjermkanten noe for seg? 

Vi var mange som ble overrasket da Samsung dro frem sin Edge-variant av Galaxy Note 4 på IFA-messen i høst. 

Galaxy Note Edge har praktisk talt nøyaktig lik innmat som Galaxy Note 4 som vi testet i høst, men har altså en buet skjermkant på den ene siden. 
Vi kommer derfor ikke til å lage denne testen veldig lang, men henviser til Galaxy Note 4-testen for litt ekstra påfyll. 

Noen ørsmå forskjeller 

Som nevnt er Galaxy Note Edge praktisk talt lik Galaxy Note 4 hva gjelder innmat. 
Her finnes den samme prosessoren, like mye arbeidsminne, den samme pennen og den slags, men et par små forskjeller er det: 

Note Edge er to gram lettere.Note Edge er 0,2mm tynnere (riktignok ekskludert kameraet som stikker ut) og 2mm lavere, men er til gjengjeld 4mm bredere (som merkes). 
Mens Note 4 er 5,7 tommer over diagonalen måler Note Edge 5,6 tommer. 
Og den har altså en buet kant.Note Edge har litt høyere oppløsning – 2560x1600 vs 2560x1440 (ekstra piksler til kanten)Note Edge har litt mindre batteri – 3000mAh vs 3220mAh på Note 4.Note Edge er godt over tusenlappen dyrere. 

Best med deksel 

Sammen med testtelefonen har vi også fått låne Samsungs tilhørende deksel; en såkalt flip wallet-variant som er ganske smart laget. 

Dekselet er nemlig ikke like bred på fremsiden som på baksiden. 
Dermed kan den buede delen av skjermen sees uten å åpne lokket, og nettopp det gjør at denne måten å konstruere skjermen på kommer mer til sin rett. 

Telefonen oppdager nemlig når lokket er igjen, så om du får et anrop vises vedkommendes navn langs den buede kanten, med mulighet for å svare eller ikke ved å sveipe fingeren på kanten. 

Som med øvrige Samsung-deksler sitter også dette svært godt, siden du setter det på i stedet for lokket som opprinnelig er å finne på baksiden. 

En liten ulempe er derimot at det ikke har noen luke på fremsiden, så du kan ikke brette det hele veien rundt når du skal ta bilder med bakkameraet. 
Du får heller ikke tilgang til pulssensoren som kan brukes som utløserknapp for bilder tatt med frontkameraet dersom du bretter dekslet rundt på baksiden. 

Hva brukes kanten til? 

Ved siden av å kunne gi deg informasjon uten at hele skjermen tennes, har skjermkanten også andre funksjoner. 
I telefonens programvare finnes det innstillinger som lar deg velge hvilke paneler du vil at kanten skal vise, og du blar mellom dem ved å stryke fingeren over den buede kanten. 

Eksempelvis kan du ha ett panel med snarveier til appene du bruker mest, ett med værmeldingen, sportsresultater, musikkontroller, aksjekurser eller hva det måtte være. 
Et eget panel med småprogrammer er tilgjengelig ved å trekke ned fra toppen, blant annet kjapp tilgang til lommelykt, linjal og tidsur, og det finnes også paneler som kan hentes fra nettet. 

Når du bruker en app, strekker den seg til dit skjermen begynner å bue (og bittelitt over), slik at du lett kan dra fingeren inn fra siden for å få frem disse panelene igjen. 
Det synes vi fungerer fint, selv om det er litt knot når dekselet er lukket. 

I tillegg vises varsler på skjermkanten i stedet for på toppen av skjermen, som er vanlig på Android-telefoner. 
Akkurat det synes vi er litt tungvint når telefonen allerede brukes, siden man da må vri litt på hodet for å lese teksten. 

Et eksempel på forbedringspunkt er at klokka alltid vises om du tenner skjermen med dekselet lukket, slik at du må sveipe flere ganger for å komme til musikkpanelet når du bare vil hoppe til neste sang. 
I praksis blir det lettere å åpne lokket og trykke på neste sang fra låseskjermen. 

I det hele tatt savner vi at kanten er litt mer kontekstsensitiv ut fra hva du gjør på telefonen, slik at den blir mer relevant i forhold til det man holder på med – for eksempel at nettlesersnarveier vises når man bruker nettleseren. 

Det er altså den buede kanten du betaler ekstra for om du velger Note Edge fremfor Note 4. 

Fortsatt god ytelse 

I ytelsestestene vi kjører på telefonene vi tester, kommer Note Edge meget godt ut, men ligger bittelitt bak Note 4 i alle ytelsestestene. 
Det er allikevel ingen tvil om at dette er en av de raskeste telefonene og bør håndere spill og tunge programmer minst like godt som øvrige toppmodeller. 

Men ytelsestester er én ting – i daglig bruk opplever vi nemlig Note Edge å være litt kjappere i skøytene enn Note 4, for eksempel når det gjelder ventetiden fra man har tatt et bilde og trykker på miniatyrikonet til det store bildet faktisk vises, der vi med Note 4 ofte kunne vente i flere sekunder. 
Det kan skyldes at Samsung har optimalisert deler av programvaren siden sist gang. 

Vi var kritiske til fingeravtrykksleseren i Note 4, og den føles ikke bedre på Note Edge. 
Alt for ofte blir vi stående og stryke fingeren både tre, fire og fem ganger før vi får låst opp telefonen, og noen ganger ender det opp med at vi må vente i 30 sekunder før vi får prøve igjen. 

Her kommer Samsung til kort mot både iPhone 6 og Huawei Ascend Mate 7 og det ender opp med at vi lar være å bruke fingeravtrykk for opplåsning. 

Merk for øvrig at telefonen fortsatt ikke er blitt oppgradert til siste Android-versjon (v5.0 - Lollipop), men siden Australia har fått oppdateringen antar vi at den er like rundt hjørnet. 

Svært godt kamera 

En av de mest positive tingene med Note 4 var at telefonen har et svært godt kamera, og her fortsetter Note Edge i samme fotspor. 
Også denne telefonen har optisk bildestabilisering, som sikrer skarpere bilder av stillestående motiver i svak belysning. 

Ikke bare tar kameraet gode bilder, men den svært konstraststerke og fargerike AMOLED-skjermen gjør i våre øyne at det er litt ekstra morsomt å se på bildene man har tatt. 

Akkurat det skal heller ikke undervurderes – det er jo tross alt på mobilskjermen en ser på bildene, stort sett. 

Under ser du et par eksempelbilder tatt med kameraet; ett utendørs og ett innendørs. 
Du kan trykke på dem for å se dem i full størrelse: 

Batteri og lydkvalitet 

Som nevnt har batteriet litt svakere kapasitet enn Note 4-batteriet (ca 7 prosent). 
Etter å ha blitt skjemt bort med Huawei Ascend Mate 7 de siste ukene, noterer vi oss at vi stort sett har endt opp med 10-20 prosent ved leggetid etter en dag med normal bruk. 
Det er greit nok, men heller ikke mer enn man bør forvente av en mobil i denne prisklassen i dag. 

En ulempe med Samsungs Touchwiz-system er at det også er kjent for å være relativt strømkrevende i seg selv, og vi hadde for eksempel regnet med å bli vekket på morgenkvisten da vi la oss med snaue 30 prosent igjen på batteriet. 
Det gjorde vi ikke. 

Dog skal det være sagt at man eventuelt kan sette telefonen i «ultra strømsparing»-modus, som bruker svært lite strøm, men der man også kobles fra datanettet. 

Hva gjelder samtalekvalitet har vi lite å utsette på Note Edge – her har vi ikke hatt problemer hverken med lydkvalitet eller samtalebrudd mens vi har hatt telefonen til test. 

Konklusjon 

Samsung Galaxy Note Edge er i våre øyne et friskt pust i dagens mobilmarked og skiller seg fra de øvrige toppmodellene med den buede skjermkanten. 

Vi synes også at Samsung har gitt denne skjermkanten nok funksjonalitet til å fremstå som mer enn bare en gimmick, selv om det absolutt er rom for videre raffinering, der vi først og fremst synes den burde være mer kontekst-sensitiv og vise de riktige panelene til rett tid. 
Telefonen fremstår best om du bruker det tilhørende dekselet (kjøpes separat), der skjermkanten stikker ut og kommer mer til sin rett. 

Den buede kanten har tydeligvis kommet for å bli, for når Mobile World Congress starter i neste uke, forventes det at også Galaxy S6 blir lansert med buede skjermkanter. 

Ellers er Note Edge i stor grad lik Note 4, med et meget godt kamera, svært god skjerm og meget god ytelse. 
Samtidig er det en av de aller dyreste telefonene på markedet, og vi setter et lite spørsmålstegn til om oppgraderingen fra Note 4 (en allerede dyr telefon) virkelig er verdt 1300-1400 kroner ekstra i denne runden. 

PS! 
Du kan lese mer om pennen, Samsungs grensesnitt og annet i testen av Galaxy Note 4. 

Samsung Galaxy Note Edge SM-N915F 32GB 
