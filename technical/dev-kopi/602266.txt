Et storslått jubileum
Secret Garden og KSO 

Når: 
Fredag kveld 

Hvor: Kilden, Kristiansand 

Terningkast: 
5 

Kristiansands kjære Secret Garden feiret i kveld sitt jubileum med en storslått konsert for en fullsatt sal på Kilden. 

Det er altså 20 år siden Secret Garden vant den internasjonale finalen i Eurovision Song Contest i Dublin med låten «Nocturne». 
Konserten starter derfor med et tilbakeblikk på karrieren til duoen på storskjerm. 
Helt fra vinner-øyeblikket til samarbeidet med Barbara Streisand, suksessen med «You Raise Me Up» covret av blant annet Josh Groban og Westlife, og den perfekte matchen de har hatt med Kina. 
Deretter dras vi inn i deres storslagne, musikalske univers med «Celebration» og selveste «Nocturne». 

Konserten har et bredt stemnings-spenn fra det melankolske, sorgfulle og vakre «Frozen In Time» til den irsk folkemusikkinspirerte «Elan» hvor Fionnuala Sherry danser rundt på scenen. 
De to hovedpersonene blir godt akkompagnert av Mick O'Brien på fløyter og bags, Roar Brostrøm på obo, Cathrine Iversen på koring og hovedvokal, Bjørn Ole Rasch på keyboard, Rolf Kristensen på gitar, Per Elias Drabløs på bass og Karl Oluf Wennerberg på slagverk. 
Bak dem sitter Kristiansand Symfoniorkester. 
Ledsaget av dirigent Trond Husebø, skaper de et lydbilde som frembringer gåsehud ved flere anledninger. 

Kvelden skulle by på flere gjesteartister. 
Først ut er Ole Edvard Antonsen med sin klokkeklare trompet på låten «Silent Wings». 
Neste artist har vært med dem lenge — Tracey Campbell med sin store stemme fremfører «I've Dreamed Of You». 

Blant høydepunktene er den for første gang fremførte sangen «Did I Not Love You» med lokale Espen Grjotheim og Iversen på vokal. 
Det pompøse, dynamiske lydbildet er som å bli dratt med inn i en glansfull Disney-film. 
En annen låt som må nevnes er «The Reel» som fikk både publikum og musikerne til å smile. 

Rolf Løvland er en av Norges største låtskrivere, mest kjent for «Your Raise Me Up». 
Selvfølgelig er den plassert som siste låt og fremføres mesterlig av Grjotheim og Campbell. 
Publikum klapper til ekstralåt som blir «Song From A Secret Garden» og «Thank You». 

En jubileumskveld som denne kunne med fordel bydd på litt mer latter, festligheter og frekkere orkesterarrangement, men det er ikke stilen til Secret Garden. 
Med unntak av noen forfriskende irske reels her og der, er det melankolien med både rolige og pompøse ballader som står i fokus. 
Dette var en feiring hvor publikum kunne drømme seg bort til lyden av Rolf Løvlands mesterlige komposisjoner. 
