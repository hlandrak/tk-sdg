Minst, men best
BMW's minste cabriolet har endelig fått stil - og blitt veldig mye bedre! 

I forhold til gamle 1-serie cabriolet er den nye blitt noe bredere, mens den har vokst seg vesentlig lengre. 
Den måler nå 443 cm, som er hele 7,2 cm lengre enn 1-serie. 
Bredden er økt med 2,6 cm og akselavstanden er 3 cm lengre. 

I fjor prøvekjørte vi BMW 2-serie Coupé og 4-serie Cabriolet i Las Vegas. 
Nå er det førstnevnte som har vært under kniven for å fjerne taket. 

Også bagasjerommet har vokst, og det skal nå romme det alle cabrioleter måles etter: nemlig to golf-bag'er. 
Med soft-toppen nede er det plass til 280 liter. 
Om regnskura kommer, øker plassen til 335, som er 30 liter mer enn da den het 1-serie. 

Soft-toppen, som finnes i tre farger - svart, antrasittgrå eller brun med sølveffekt - felles elektrisk opp og ned i løpet av 20 sekunder - i opptil 50 km/t. 

Her i Texas, USA, er det dårlig med dieselmodeller å oppdrive, så vi får bare legge vantene på 228i. 
Men det er en motor vi gjerne skulle sett gikk klar av det norske avgiftspøkelset. 
Den passer nemlig som hånd i hanske til denne bilen. 

Den firesylindrete motoren med twin turbo yter 245 hester og 350 Nm. 
Den gjør 0-100 på 6 blank, topper på 250 km/t og bruker ikke mer enn 0,66 liter på mila. 

Men som vi alle vet; effekt koster her på berget, selv om utslippet er 154 gram pr. km. 

Sjarm og god skjerm 

Det er full vinter i Texas idet vi legger ut på prærien. 
Temperaturmåleren viser bare 4 varme - en god norsk vår, altså. 
Men vi skal da kjøre cabriolet - og derfor skal taket ned. 

Men et varmeanlegg på god blås, sidevinduene hevet og den vippbare vindskjermen bak oppe, sitter jeg godt i le. 
Og jeg smiler. 
For BMW har gjort en svært god jobb med skjermingen og ergonomien. 

Setene er brilliante, armslaget er godt, styringen gir såpass direkte tilbakemeldinger at man skulle tro - og den flyter avgårde. 
2-serie oppleves som snerten samtidig som den har fått cruiserferdigheter. 
Det er det få biler i denne klassen som gjør. 
Kanskje med unntak av den nærmeste konkurrenten Audi A3 cabriolet, som vi testet i fjor. 

Bredt utvalg 

2-Serie tilbys med følgende motoralternativer: 218i – 136 hk / 9,4 sek / 0,55 l/mil 218d - 150 hk / 8,8 sek / 0,42 220d - 190 hk / 7,5 sek / 0,44 l/mil 220i - 184 hk / 7,5 sek / 0,65 l/mil 225d - 218 hk / 6,4 sek / 0,45 l/mil 228i - 245 hk / 6,1 sek / 0,68 l/mil M235i xDrive - 326 hk / 4,9 sek / 0,83 l/mil 

- Vi regner med at at 218i blir bestselgeren, sier markeds- og kommunikasjonsdirektør Christian Gottschalk hos BMW Norge. 

Da får du henholdsvis 136 hk og 0-100 på 9,4 sekunder. 
Den kan også leveres med 8-trinns Steptronic automatkasse, mot et tillegg på 29.900 kroner 

Det finnes en versting også 

M235i xDrive cabriolet er en rakett med 3-liter rekkesekser og 326 hester. 
Chassiset er tunet for å klemme kreftene ned på i bakken, men det er mer: 
Den er standardutrustet med xDrive firehjulstrekk og 8-trinns Steptronic automat. 

Det gir en 0-100-sprint som skulle være nok til å tørke luggen: 
4,9 sekunder og en toppfart på 250 km/t. 
Men da begynner moroa å koste også: 
Rundt 850.000 kroner. 

Bare å plukke utstyr... 

Den kan selvsagt kles i forskjellige pakker: 
Sport Line, som gir svarte detaljer og et noe mer aggressivt uttrykk eller Luxury Line med krommet grill og kromdetaljer. 

Men som med alle andre BMW'er: 
Også denne fortjener en M 
Sportspakke - med sporty detaljer rund baut. 

Likevel: 
Du kan gjerne sløyfe M sportsunderstell. 
Bilen er mer enn stiv nok med standard oppsett. 

Dessuten: 
En slik cabriolet er mer en cruiser enn noe du skal herje rundt med i svingene. 
For den takler det, også. 
Spesielt nå som den er blitt 20 prosent stivere i karosseriet i forhold til den den gamle 1-serie-modellen. 

Ankepunktet er at prisen også er 20,5 prosent stivere... 
For velger du den mer anvendelige coupé-modellen, som starter på 321.100 kroner, sparer du 17 prosent. 

Det hele bunner i følgende spørsmål: 
Man må man gå litt i kjelleren for å få taket til å løfte seg! 

Reiseomkostningene til denne reportasjen er dekket av importøren. 
Les mer her 
