Når begjæret tar overhånd
Geir Gulliksen skildrer en mann som nistirrer på seg selv i «Se på oss nå» 

Geir Gulliksens forrige bok, «Historie om et ekteskap», skapte rabalder. 
Forfatterens ekskone mente seg utlevert. 
Årets bok fra Gulliksen, «Se på oss nå», er både mer åpen og mer satirisk. 

Kjønnsroller, sex, makt og selvforståelse er fremdeles sentrale temaer. 
Vi får innblikk i flere skjøre ekteskapelige relasjoner, og i særdeleshet Hans og Ingunns. 
Deres bekvemme middelklassetrygghet revner da Hans møter Harriet. 

Utro 

Situasjonen er klassisk. 
Hans (50) fascineres av en tjue år yngre kvinne. 
Likevel er ikke romanen konvensjonell. 
Måten Gulliksen lar turtelduene møtes på er symptomatisk: 
Hans og den nybakte moren Harriet ender på et handicaptoalett sammen under et bryllup. 
Hans vet hvordan brystspreng håndteres og gir Harriet en håndsrekning, bokstavelig talt. 
Det hele er upassende, skjønner Hans, men han er tross alt en moderne fyr med aversjon mot sosiale konvensjoner. 

Forholdet som utvikler seg, skildres inngående. 
Ellers ser vi Hans på jobb i et kommunikasjonsbyrå, og følger Ingunn i fasen der hun skjønner at Hans er utro. 

Disse fortellingene er mindre intense og dyptloddende. 
Særlig i partiet der Ingunn har synsvinkelen, går det kjapt unna. 
Funksjonen er likevel klar: 
Sidesporene gir leseren pusterom, tilfører samtidssatire, og også et nytt blikk, Ingunns. 
Dermed er vi tre som ser på Hans. 
Ingunn, leseren og Hans - som nistirrer på seg selv. 

Selvbevisst 

Romanen har mange likheter til «Historie om et ekteskap», men er bredere anlagt og mer karikert. 
Særlig Hans blir ublidt fremstilt, som ekstremt selvbevisst, oppmerksomhetssyk, «lettkrenket og irritabel». 
Hans tankestrømmer og de mange dialogene er gnistrende godt skapt. 
Det ustabile selvbildet har knausgårdske dimensjoner: 
Hans er en mann som beundrer og forakter seg selv. 

«Se på oss nå» har en stor emnekrets og Gulliksen kvier seg ikke får å bale med de ømtålige sidene av relasjoner og selvforståelse. 
Boka er interessant lesning, en anelse beklemmende, men morsom og lett å sluke. 
