Anmeldelse:Blues-Norges nye medisin 

Marie Kristin Dale spiller som en mester allerede. 

ALBUM: 
Var Stevie Ray Vaughan innom Bergen og «la noen egg» rett før han døde i 1990? 
Marie Kristin Dale, midt i tjueåra, er i hvert fall kraftig inspirert av kraftgitaristen fra Texas. 
Og Jimi Hendrix. 

Dale er gitarheltenes forlengede arm på Vestlandet. 
I bunnen ligger en bachelor i gitar fra Høyskolen i Bergen, og hun er allerede i gang med å lære bort det hun kan til purunge gitarhåp. 

Følsomme gitarfingrer 
Hun har ledet trioen MK's Marvellous Medicine i vel to år, og er allerede blitt lagt merke til. 

Hun har råskapen inne, men imponerer enda mer med usedvanlig følsomme gitarfingrer - spesielt i et par ballader på det selvtitulerte debutalbumet. 

Til faren 
Den ene er en sterk låt til Dales far, «Dear Daddy». 
Han døde dagen før MK's Marvellous Medicine skulle spille en viktig konsert på Bergenfest i fjor sommer. 
De gjennomførte konserten, men sorgen og smerten føles hver gang hun pirker forsiktig borti gitarstrengene - ikke minst i en nydelig gitarsolo. 

Powertrio MK's Marvellous Medicine er en typisk powertrio med Stian Brungot på bass og Felix N Rudi på trommer. 
De har allerede rukket å gjøre seg bemerket i bluesmiljøet. 

Der MK's Marvellous Medicine spiller, blir det snakket høyt om et uvanlig talent. 

Bluesrock Debutalbumet, med Dales egne låter, er produsert av Yngve L. Sætre i Duper Studio i Bergen. 
Spennvidden er stor. 
Bluesrock er basisen, men trioen tar også en avstikker til funken og altså et par klassiske powerballader. 

Bassist Brungot får boltre seg på «No Man's Land». 
Siste låt, akustiske «Never Lonely», høres ut som den er spilt inn backstage etter en livat konsert - før trioen har rukket å «komme ned». 

Imponerer MK's Marvellous Medicine, og ikke minst låtskriver, gitarist og vokalist Dale, imponerer langt på vei, med singelen «When You're Young» (med en morsom tekst om brytningen mellom ung og voksen) som et høydepunkt ved siden av «Dear Daddy». 

Men albumet har også et par anonyme og mindre interessante spor, og det vil heller ikke skade om trioen rendyrker et enda større særpreg - mer frigjort fra forbildene. 

• 
Apollon Records har showcase med MK's Marvellous Medicine og Wholy Martin under Bylarm i Oslo 3. mars - på Pokalen (Vulkan). 
16. juni er de tilbake på Bergenfest. 
