Plants vs. Zombies 2
Viser oss hvordan en oppfølger bør være. 

Plants vs. Zombies er allerede en av de store klassikerne innen mobilspill. 
Nå er oppfølgeren her, og utviklerne i Pop Cap har tydeligvis ikke ligget på latsida. 
Oppskriften er velkjent, men videreutviklet i et mer grandiost format. 
Resultatet er et overraskende stort spill som bobler over av herlig humor, kreativitet og gode ideer. 

Konseptet er fortsatt like enkelt som det er absurd: 
Du skal plante blomster for å hindre invaderende zombier i å spise hjernen din. 
Disse blomstene er heldigvis ganske hissige og bombarderer fiendene med blant annet erter, mais og kål. 

Spillet introduserer også en rekke nye elementer: 
Flere ulike planter, spesialvåpen som lar deg knipse vekk zombier med fingrene, og "plantemat", som gir blomstene dine superkrefter. 

Fine tillegg som gir ekstra strategisk dybde. 

Free to play - gjort riktig 

Denne gangen tas vi med tilbake i tid til gamle Egypt, sjørøvertida og den ville vesten (det fantes altså zombier da også). 
Selv om opplegget er enkelt inneholder oppdragene nok kreativitet og variasjon til å hindre at det blir kjedelig. 

Spillet er gratis men du kan gjøre valgfrie mikrotransaksjoner underveis for å låse opp baner, kjøpe fordeler og hjelpemidler. 
Jeg er generelt ikke noen stor fan av «free-to-play»-modellen, men her fungerer det: 
Du kan fint gå gjennom hele spillet uten å bruke ei krone. 

Likevel kommer jeg sikkert til å legge igjen noen kroner, ikke fordi jeg må, men som en symbolsk tommel opp for godt spillhåndtverk. 

Skal du samle alle stjerner og låse opp alle baner snakker vi raskt en spilletid på 50+ timer. 
Mer enn nok til å døyve ventetida fram mot Garden Warfare, som nylig ble vist fram på årets Gamescom. 

Der tas hagekrigen over på de store konsollene i form av et tredjepersons skytespill med samarbeidsmodus. 
Det er med andre ord gode tider for zombieelskere med grønne fingre. 
