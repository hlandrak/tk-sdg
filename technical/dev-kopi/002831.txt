Matstell
Svai til venstre, svai til høyre. 
Rapper Mats Dawg får oss til å gynge på by:Larms siste dag. 

En eksentrisk vibb gjelder på den meget strålende EPen Daogen, et av fjorårets aller råeste rapbidrag signert den nordlandske bergenseren. 

Med utgivelsen fortsatt ferskt i minne, spiller Mats Dawg nede i Kulturstube Hoffmann. 
Stedet lukter intenst kloakk, men heldigvis glemmer man at neseborene blir skadet for livet når den tidvis rapkorende artisten forsyner de oppmøtte med kutt fra ovennevnte EP. 

Elastiske beats, trippy attityd. 
Mats Dawg har blitt referert som en nordisk Nate Dogg. 
Det stemmer for så vidt - sangrap mikset inn med enstavelses-kamprop og stødig tungeskyts, som vi får høre på by:Larms siste dag. 

Bangeren "Opp i røyk", den kantete og halvbrutale "Skog", drømmende "Skli" og ikke minst den superslicke "Silverado" er noen av komponentene på konserten, hjulpet fram av A-Lagets Girson (hvor blir det av A-Laget i all mylderet, tro?) bak platespillerne. 

Svai til venstre, svai til høyre. 
Fremtoningen til artisten er bra, og Mats Dawg får med seg publikum som responderer med glede. 

I likhet med EPen Daogen, er konserten komprimert og god. 
Vi går ikke opp i røyk, men uansett så er dette en kul gig av den fascinerende rapperen. 
