The Dogs biter hardt fra seg
Året starter med salg, regn og The Dogs. 

The Dogs: 
"Before brutality " (Drabant) 

Progresjon og kunstnerisk utvikling får dere oppsøke annensteds, lyder beskjeden fra Kristopher Schau. 
Forandring er det verste han vet fra band han liker, så av hensyn til egen fanskare styres skuta gjennom samme farvann som før. 
Han holder seg også til sitt vanlige tidspunkt for plateslipp; første mandag i året. 

Om ikke The Dogs har forandret seg særlig på album nummer sju, så har de i hvert fall finpusset formelen. 
Det dreier seg om pønka garasjerock med fandenivoldsk holdning. 

De er ferdig med selvplagingen fra fjorårets "The grief manual" og tar oppgjøret ut i gatene med "Let's start a riot", "Who's gonna pay" og friske "The end has begun". 

Skulle du ha behov for et pusterom underveis, gir "Let the barrel rest my head" sånn halvveis sjansen til det. 
De venter imidlertid til siste kutt med å slippe grepet: 
"Tried to borrow some colours off your rainbow" byr til og med på et munnspill. 
Vi tåler såpass. 

Beste spor: 
"Let's start a riot", "Who's gonna pay", "There won't be an encore", "The end has begun". 
