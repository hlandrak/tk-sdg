Vi har kjørt splitter nye BMW X1
Den nye BMW 
X1 hever modellen til et nytt, annerledes og bedre nivå. 

Når vi skriver at nye X1 er en X3-slektning er det i den forstand at den oppleves slik både designmessig og i interiøret. 
Det er likevel en sannhet med modifikasjoner, for plattformen den er basert på, er en annen. 

Vi har testkjørt to versjoner av nykommeren og det dreier seg om toppversjonene med henholdsvis diesel- og bensinmotor. 

BMW X1 ble lansert i 2009 som første kompakte premium-SUV, før Audi fulgte opp med konkurrenten Q3 og Mercedes-Benz omsider kom med sin GLA i fjor - som vi kjørte i duell mot nettopp X1. 

Etter over 730.000 solgte eksemplarer på verdensbasis, får BMW nå utfordringen med å følge opp suksessen med en helt ny BMW X1. 
Andre generasjon kommer altså på markedet seks år etter eneren. 

Forhjulsdrift... 

Det er som nevnt en radikal endring på nykommeren. 
I motsetning til første X1, som hadde en bakhjulsdrevet arkitektur i bunnen selv om den her i landet oftest ble supplert med xDrive firehjulsdrift, kommer nemlig nye X1 med den forhjulsdrevne plattformen vi kjenner fra 2-serie Active Tourer. 
Som vi annonserteallerede i februar 2014. 

...blir ikke det vanligste 

Vi fikk ikke anledning til å testkjøre versjoner med forhjulsdrift i denne omgang, så hvordan de oppleves kan vi ikke uttale oss om. 
Og uansett: 
Overvekten av norske kunder vil ifølge importøren fortsette å velge firehjulsdrift og vi regner som sannsynlig at de færreste vil bry seg om at systemet har en annen teknologisk basis. 
Vi fant den for øvrig høyst tilfredsstillende da vi testet nettopp 2-serie Active Tourer med xDrive firehjulsdrift. 

Kommer seg frem 

Firehjulsdriften er selvsagt av en annen type løsning enn tidligere. 
Det dreier seg om et relativt lett og kompakt system som bruker en elektro-hydraulisk flerplatekløtsj for å distribuere moment mellom for- og bakaksel avhengig av kjøreforhold. 
Vi satte systemet på en relativt moderat prøve i en slags ”offroad”-løype. 
Denne testen beviste likevel at de elektroniske systemene for å hjelpe på fremkommeligheten i uveisomt terreng, virker etter hensikten: 
Bakkestartassistent, nedoverbakke-assistent og stabilisator når sideveis helling blir opp mot over 30 prosent. 
Imponerende tross alt med en bil som ikke utgir seg for å være noen terrengbil... 

Nye motorer, lavere utslipp 

Utenom de mest heftige motorene vi fikk prøve, er det ingen sveklinger som tilbys til rimeligere priser heller. 
Nye BMW 
X1 lanseres med den nyeste generasjonen av motorer med Twin Power turbo-teknologi. 

Drivstofforbruket er ifølge BMW være mellom 0,4 – 0,6 liter per mil, og CO2-utslippet ved blandet kjøring er 109-149 gram per kilometer. 
Det tilsvarer opptil 17 prosent lavere drivstofforbruk og utslipp sammenliknet med den utgående modellen. 
Dette er ikke noe vi fikk anledning til å verifisere under testkjøringen, men tallene på kjørecomputeren var langt fra sjokkerende. 

To bensin- og tre dieselmotorer vil være tilgjengelig fra lanseringen i oktober 2015. 
Alle har fire sylindre og leveres med 150 til 231 hestekrefter. 
Toppmodellen akselererer fra 0 til 100 kilometer i timen på 6,5 sekunder. 

Alle motorene leveres med BMWs meget velfungerende 8-trinns automatkasse. 
X1 sDrive18d er den eneste som i innstegsversjonen leveres med sekstrinns manuell girkasse. 

Kraftpakker 

Begge testbilene vi prøvde har mer en nok krefter, i hvertfall for norske forhold. 
Turbokreftene gir mer enn nok trekkraft til kjappe forbikjøringer - særlig med dieselversjonen som byr på 450 newtonmeter. 
Vi setter likevel en knapp på bensin: 
Den er nemlig tydelig mer kultivert, mer stillegående og med mykere, mer behagelig gange. 
Og maksimalt dreiemoment er tilgjengelig fra 1.250 omdreininger, hvilket gjør at kjøreopplevelsen for de fleste ikke blir mer sedat enn med dieselen. 

Store og kraftige motorer betyr høyere pris. 
Da er det greit å vite at de aller fleste helt fint kan nøye seg med en størrelse eller to under. 
Selv 18d-utgaven gjør 0-100 på 9,2 sekunder (150 hester)og 20i er direkte sprek med 0-100 på 7,4. 
Tallene for bilene vi kjørte er 6,5 (bensin) og 6,6 (diesel). 

Kjører som en... BMW 

Ta det med ro: BMW betyr fortsatt gode kjøreegenskaper. 
Det går unna i svingene, understyring må man gjøre en skikkelig innsats for å provosere frem, og bilens chassis gir gjennomgående god kjøredynamikk 
– Ikke kunne vi med våre firehjulsdrevne versjoner merke noen negativ effekt av at tyskerne har skiftet ut plattformen. 
Det samme gjelder styringen, kontant, presis og direkte og med uvanlig gode tilbakemeldinger fra underlaget. 

Veldig bra, men... 

Er de så ingenting som skurrer? 
Jo – og det faktisk bokstavlig talt. 
Under første prøvekjøring - med dieselutgaven - la vi nemlig merke til knirkelyder fra dashbord eller konsoll, og selv om vi eliminerte mulige parasittkilder, dukket lyden opp gjentatte ganger. 
Dessuten kom det ulyder, som en slags ralling, fra motor eller avgassystem flere ganger ved kraftig pådrag. 

Bensin-eksemplaret vi testet senere på dagen var derimot kjemisk fri for den slags, så vi velger å tro at dette igjen henger sammen med at det var førproduksjons-eksemplarer vi kjørte. 
Men vi vil sjekke det nøye når bilen er tilgjengelig for grundigere testkjøring i Norge. 

Oppkobling og assistanse 

Testbilene var naturligvis svært velutstyrt for å kunne demonstrere det store utvalg av assistentsystemer, og oppkoblinger som nå kan velges innenfor BMW ConnectedDrive. 
Head up-display (HUD) projiserer kjøreinformasjon direkte på frontruten, slik som i de større BMW X-modellene. 
Radarbasert fartsholder med stop & go-funksjon er nå tilgjengelig sammen med siste generasjon parkeringsassistent, kamerabasert Driving Assistant, ryggekamera, fartsgrenseindikator, kollisjonsvarsling og fotgjengervarsling med bremsefunksjon. 

Disse systemene er supplert med et utvalg av apper med navigasjonsverktøy, underholdning og diverse andre funksjoner. 

Det koster 

Så var det den (relativt) dårlige nyheten, da - for de fleste blant oss. 
Nemlig prisene. 
Innstegsprisen virker kanskje ikke altfor avskrekkende - 390 000 kroner. 
Men da får du en forhjulsdrevet sDrive18d, uten ekstrautstyr. 
Den er dessuten nedtunet fra de standard 150 hestekreftene til 136. 
Men her koster automat, som vi synes en bør ha i denne bilen, stive 30.000 kroner ekstra og vil du ha sportsautomat, koster det deg ytterligere 5 000. 

Det er for øvrig bare sDrive18d som leveres med manuell girkasse. 
Firehjulsdrift får du ikke under halvmillionen – xDrive20d med 163 hester koster fra 502.000 kroner. 
Testbilene vi har beskrevet i denne saken starter begge på 600.000 og regn med at ekstrautstyr til flerfoldige titusener raskt plusses på. 

For å konkludere - med et klart terningkast fem: 
Det er åpenbart en adskillig bedre bil BMW nå lanserer i denne klassen. 
Etter vår mening byr den på mer ekte SUV-opplevelse enn de trangere konkurrentene fra Mercedes og Audi, som nå nesten ikke lenger kan anses som direkte konkurrenter til BMW X1. 
Vi regner med at BMW har ordnet opp i detaljene som skurret i den ene testbilen før den slippes til kundene. 
Og kundene, vel - de vet at BMW koster ekstra... 

Nye BMW X1 lanseres på det norske markedet 24. oktober 2015. 

Fotoalbum: 

Reiseomkostningene til denne reportasjen er dekket av importøren. 
Les mer her 
