Logitech UE Megaboom i butikk
Det tok to måneder, men nå er Logitechs Bluetooth-høyttaler tilgjengelig. 

5. januar i år lanserte Logitech sin nye toppmodell hva gjelder trådløse høyttalere; UE Megaboom. 

Som ett av verdens første medier publiserte vi testen samme dag som lanseringen, og høyttaleren fikk full pott på Dinsides terning og en solid anbefaling fra vår side. 

Endelig i butikk 

Men det skulle ta et par måneder før høyttaleren var å få kjøpt her til lands, og vi har fått mang en epost fra lesere som etterlyser produktet. 

Nå er produktet på plass i flere butikker, blant annet hos Elkjøp, Lefdal, Proshop og Komplett. 

Men prisen har gått opp med 500 kroner... 

Alle har foreløpig lagt seg på en pris på 2.995 kroner. 
Det er høyere enn de 2499,- vi fikk oppgitt som veiledende utsalgspris da vi fikk produktet til test, men når dollarkursen har steget 15% bare siden nyttår har vi nok forklaringen der. 

Her er vår konklusjon fra testen: 

Det er mye å like med Logitech UE Megaboom; oppfølgeren til vår testvinner fra i sommer; UE Boom. 
Megaboom er større, og dermed blir det også mer lyd – både i form av bass og volum. 
Allikevel er den ikke like tung som mange av sine konkurrenter, med en vekt på snaue 900 gram. 

Logitech byr ikke på så mye ekstra fiksfakserier som loudness-knapp og nødladerfunksjon, men verdt å sette pris på er at den er vanntett, tåler en trøkk og byr på særdeles gode 20 timers batteritid. 
Dessuten kan du trådløst pare den med en annen Megaboom-høyttaler eller med den noe mindre forgjengeren, UE Boom, for å spille i stereo. 

Ja, faktisk har det senere kommet en oppdatering som gjør at man kan koble sammen ti høyttalere og spille den samme musikken fra alle. 

Ultimate Ears UE Megaboom 
