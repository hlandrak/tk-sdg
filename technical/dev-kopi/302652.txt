ANMELDELSE: The Internet - «Ego Death»
Odd Futures roligste medlem leverer imponerende utrendy soulalbum. 

ALBUM: 
Syd tha Kyd har alltid virket litt sosialt «uttafor» blant resten av gjengen i det nå mer oppløste Odd Future. 
Ikke fordi hun var den eneste jenta i Cali-kollektivet, men fordi hun som regel holdt seg stille og rolig i skyggen av kompisenes pubertal hyperenergi. 

Matt Martians-samarbeidet The Internet har nok derfor vært en veltrengt, kreativ flukt for 23-åringen, som på gruppas tredjealbum «Ego Death» finner seg mer til rette i den tradisjonelle neo-soulen enn noensinne. 

En overraskende lite grensesprengende utgivelse med tanke på gjesteartister som Janelle Monáe og KAYTRANADA , men heldigvis melodiskjønn nok til å ikke ende opp i det kjedsommelige hjørnet. 

På begynnelsen av «Just Sayin/I Tried» viser Syd sine musikalske inspirasjonskilder ved å gjenskape Dweles magiske 2003-godbit «Find a Way», og i sin helhet framstår albumet som en av sjangerens definitivt beste øyeblikk. 
Imponerende utrendy i en tid hvor kontemporære soulartister sjelden tør å holde det såpass tradisjonelt som dette. 
