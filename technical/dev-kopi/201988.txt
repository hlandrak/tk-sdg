TEST:Onkyo TX-NR545 

TX-NR545 er proppet med utstyr og nødvendig formatstøtte. 
Men er det nok? 

Av Jørn Finnerud/Stereo+: 
Mens du for få år siden bare fikk ribbede receivere i denne prisklassen, blir man idag positivt overrasket over alt man får med. 

Her er for eksempel både Dolby Atmos, innebygget trådløst nettverk, samt AirPlay og Spotify Connect-støtte på plass. 
Men til tross for alle tekniske muligheter skal man ikke glemme at hovedmålet for en receiver er å være en god underholder i hjemmekinoen. 

Filmlyd er et oppkomme av informasjon som riktig gjengitt gir gåsehud på armene og tårer i øyekroken. 
Det samme gjelder selvsagt også for musikk, og det er lett å se at dagens hjemmekinoreceivere har mange arbeidsoppgaver å mestre. 

Spørsmålet er selvsagt om Onkyoen klarer brasene. 

Oppsett 

Til tross for at den ikke har GUI-meny (kun tekst, ingen grafiske elementer) er oppsettet rimelig rett frem. 
Assistenten leder oss gjennom oppsettet med automatisk romkorreksjon og nødvendige tilkoblinger, og vi oppfatter dette som ganske så brukervennlig. 

Lydopplevelsen 

Førsteinntrykket er at den setter opp en ganske fin lydkulisse med god størrelse, og surroundkanalene er fint integrert i det totale lydbildet. 

Men når man drar på litt, er det tydelig at TX-NR545 høres litt mer anstrengt ut enn konkurrentene. 

Bassen er ikke like artikulert og lydene blandes litt mer sammen. 
Det er riktignok ikke så store forskjeller, men de er der. 
Når det er sagt er filmdynamikken såpass god at det å se på film likevel er en hyggelig opplevelse. 

På musikk-fronten gir Kraftwerk et stort lydbilde med fin bredde og et godt detaljnivå. 
På Vivaldi presenteres strykerne med en fin kropp og tilstedeværelse. 
Det mangler dog litt tempo og dynamisk kontrast i gjengivelsen, uten at vi blir veldig skuffet prisen tatt i betraktning. 

Konklusjon 

I denne klassen når ikke TX-NR545 opp til toppen. 
Forskjellene er riktignok ikke veldig store, men den virker litt kortpustet målt mot konkurrentene. 

Det spørs derfor om ikke storebror TX-NR646 hadde vært en modell som hadde passet bedre i dette startfeltet, men den var ikke tilgjengelig da vi skulle teste. 

Onkyo TX-NR545 
