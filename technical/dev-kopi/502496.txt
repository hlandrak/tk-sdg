Kvalitetsbrunsj i Kaigaten
Bergen Brunsj gjør det verdt å legge spaserturen via Kaigaten. 
Her får du boblende brunsj som tar deg til Berlin, Brooklyn og Barcelona. 
Men beregn god tid. 

Bergen Brunsj ser ut som et bilde i et interiørmagasin. 
Stedet er lekkert pusset opp, fra de svarte flisene på toalettene til den avrundende baren med marmortopp. 

Den originale treveggen fra slutten av 1800-tallet er flettet naturlig inn mellom forskjellige nyanser av grønt, som også går igjen i kafeens chambre séparée, «The green room». 

Lokalet er et elegant sted for jobbmøter med lunsj, med innsikt til kjøkkenet og utsikt til Smålungeren. 

Det er to av kafeens eiere som har stått for oppussingen. 
Siri og Kenneth Wara driver Bergen Brunsj sammen med Åshild Røynstrand og Johan Jacobsen fra Møllendal Fetevare. 

Brunsj er synonymt med lange, late morgener i sengen, ferie og feiringer med berusende bobler. 
På Bergen Brunsj forsterker de god-følelsen med lystig pop på anlegget. 
Og en drinkmeny med fem musserende cocktails, som Bloody Mary og Queens Peach, og ti boblende varianter av vin og sider. 
Hardangersideren Skrikjo, oppkalt etter Skrikjofossen ved Lofthus, er et bra sted å begynne. 

Bergen Brunsj har til enhver tid tre brunsjplanker du kan velge mellom. 
Alle begynner på B, og er inspirert av byer med samme navn. 
Som Bergen, Barcelona, Berlin og Brooklyn. 

– 
Vi måtte jo begynne et sted, sier en av eierne, og legger til at de kommer til å skifte byer med jevne mellomrom. 

Før klokken 16 serveres en frokostaktig lokal brunsjvariant, med ost fra Bergensområdet, kokt skinke, egg, ørret og skillingsbolle. 
Om kvelden bytter denne plass med en større anretning bedre egnet til et glass vin, nemlig Barcelona-brunsjen. 
De to siste variantene, Berlin og Brooklyn, serveres gjennom hele dagen. 

Barcelona-brunsj har flere kvalitetsprodukter som jeg kjenner igjen fra Møllendal Fetevare. 
Som de to spenstige oliventypene fra Sevilla. 
De serveres ved siden av en pintxo, en baskisk tapasrett, laget av surdeigsbrød med bakt paprika, aubergine og ansjosfilet. 

Du får også saftig, nyoppskåret ibericoskinke. 
Plankens varmrett er en ovnsbakt eggeform med chorizo og stekte potetbiter, som stiller ettermiddagsbehovet for noe varmt, fett og salt. 
Stykket med tørr manchego med olje er det eneste elementet som ikke står til forventningene. 

Osteanretningen med fiken er søt, men ikke søt nok til å stille lysten på dessert. 
Velger du Barcelona, stedets dyreste brunsj, trenger du gjerne dessert i tillegg. 

Det gjør du ikke hvis du velger en av de to andre variantene. 
På Berlin-brunsjen avslutter en saftig berlinerbolle en erketysk rekke med currywurst, sauerkraut, pretzel og potetpannekakene kartoffelpuffer. 

Den stekte, saftige shiitakepølsen laget av Trøndelag sopp er verdt et besøk. 
Pølsen med karrisaus drypper av smak, og er en spennende rett til sprø potetpannekaker med hele potetbiter. 
Variasjonen i tilbehøret, mellom de salte kakene og den myke saltkringlen som er importert fra Tyskland, gjør retten spesielt interessant. 

Berlin Brunsj er menyens billigste, og etter min smak også den beste. 
Og jeg liker ikke berlinerboller engang. 

Brooklyn Brunsj tar deg imot som en myk klem dagen derpå. 
Med pommes frites som er like gode som McDonald’s sine (bare uten skammen), bakte tomater og en solid pastramisandwich med tykke, saftige kjøttbiter og pepperrotaktig cole slaw. 

Og, for å restarte dagen, legg til en boblende eplecocktail med lokal gin i bunn. 
Glem Aperol Spritz. 
Dette er bedre. 
Og det er lokalt. 
Som en Hordalandsvariant av Gin Fizz. 

Det er fem stykker på jobb fordelt på bar og kjøkken, og bare fire gjester som venter på mat. 
Likevel tar det mer enn tre kvarter å få maten. 

Når maten kommer er de amerikanske pannekakene rå. 
Det lover ikke godt for hektiske dager eller korte lunsjpauser. 
Men klarer de å plukke opp tempoet er Bergen Brunsj et strålende sted for jobbmøter, lunsj med venner, bursdagsfeiringer og tunge søndager. 

Det kreative konseptet gir kjøkkenet stor frihet og gjester en unnskyldning til å komme tilbake for mer. 
Jeg har allerede begynt å glede meg til flere byer på B. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
