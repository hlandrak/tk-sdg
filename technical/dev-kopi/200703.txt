CAT S40:En skikkelig hardhaus 

Den tåler 25 minusgrader, heftig regnvær og fall i betongen fra 1,8 meter. 
Vi har sett nærmere på S40 fra Caterpillar. 

Alle som har eid noen smartmobiler vet at de må behandles med omhu. 
Å miste dem i bakken er ofte ensbetydende med at glasset slår sprekker. 
Og både produsenter og forhandlere gjør god forretning på å bytte knuste glass for uheldige eiere. 

Ikke for hvermansen 

Enkelte mobilprodusenter har imidlertid spesialisert seg på å lage mobiler som tåler langt mer enn et lite dunk, og blant dem finner vi Caterpillar. 
Og i likhet med andre produkter fra selskapet, er også smartmobilen Cat 40 myntet på et publikum som ikke er redde for å få møkk under neglene. 

Dette er rett og slett en solid håndverkertelefon. 

Før vi går nærmere inn på byggekvaliteten, skal vi ta en titt på spesifikasjonene: 

Skjerm: 4,7 tommer, 540 x 960 piksler, Gorilla Glass 4 Operativsystem: 
Android OS v5.1 (Lollipop) Lagringsminne: 16 GB + inntil 64GB microSD-kort Arbeidsminne: 1 GB Prosessor: 
Firekjernet Cortex-A7 på 1,1 GHz Kamera: 
8 MP + 2 MP Video: 1080P Kommunikasjon: GSM/HSPA/4G-LTE/802.11bgn/Bluetooth 4.1 Navigasjon: A-GPS og GLONASS Batteri: 
Li-ion 3000 mAh (fast) Batteritid: 
Standby 936 timer, taletid 18 timer Sertifiseringer: IP68, MIL-STD-810G Annet: 
Plass til to SIM-kort Størrelse: 
144.9 x 74.1 x 12.5 mm Vekt: 185 gram Pris: 
Fra 3.739 kroner (jf Prisjakt 29.9.) 

Verdt å merke seg 

De generelle spesifikasjonene plasserer ikke telefonene i toppskiktet, men det er likevel noen punkter som er verdt å merke seg. 
For det første leveres den med siste generasjon Android, en ganske uberørt utgave også, så det bør være håp om å få fremtidige oppdateringer raskt. 

For det andre har den et batteri med meget god kapasitet, og for det tredje har den plass til to SIM-kort. 
Dermed kan du for eksempel bruke ett når du ringer/surfer privat, og ett når du er på jobb. 

Det er imidlertid først på byggekvaliteten telefonen skinner. 
Den tåler for eksempel å ligge en meter under vann i en time uten å ta skade, og den skal tåle å bli mistet i betongen fra 1,8 meters høyde. 

Laget for byggeplassen 

Skjermen er lyssterk og fungerer godt utendørs. 
Den kan også betjenes med hansker. 

Det er en stor fordel, for S40 tåler å bli brukt i ned mot 25 minusgrader - så dette er en skikkelig hardhaus. 

Vi tror også mange i målgruppen vil sette pris på at den har fysiske knapper for tilbake, hjem og oppgavekjøring nederst. 
Det blir mindre knoting av slikt, for å si det enkelt. 

Det sitter to luker på sidene, en for USB-tilkobling/lading og en for micro-SD og SIM-kort. 
Sistnevnte legges i en skuff som er relativt enkel å fiske ut med neglen. 

For øvrig finner du knapper for av/på, lydjustering og en gul knapp på motsatt side. 
Denne kan programmeres til å utføre spesielle oppgaver, for eksempel starte kamera-appen. 

Ikke imponerende kamera 

Når vi først er inne på kamera-delen, er det ikke noe produsenten har brukt veldig mye ressurser på. 
Som på de fleste kameraene med billig-optikk avhenger resultatet veldig av at du har gode lysforhold, som på disse to eksemplene. 

Så snart det blir store forskjeller mellom skygge og høylys, forsvinner detaljene i de særlig lyse og mørke partiene. 
I eksempelet under har vi sammenlignet Cat S40 (øverst) med iPhone 6 (nederst): 

Du vil også oppleve at mange bilder får et fremtredende gulstikk. 
Nok en gang har vi sammenlignet med iPhone 6 - som i rettferdighetens navn koster det dobbelte: 

Denne mobilen har et kamera som egner seg til dokumentasjon på byggeplassen, men mindre til bildene til fotoalbumet. 

Ytelse 

Prosessoren i denne mobilen er av den enkle sorten. 
Den fungerer greit til de fleste aktuelle appene, men til fleroppgavekjøring og tyngre apper/spill er det stor sjanse for at du vil merke heng eller forsinkelser. 

I diagrammet under har vi sammenlignet GeekBench-tall fra noen av de mest populære mobiltestene den siste tiden: 

Det er med andre ord ikke en telefon du velger hvis du har behov for å kjøre tunge apper og kalkulasjoner som går langt utenfor det vanlige. 

Men så har mobilen en super batteritid. 
Ved moderat bruk kan du faktisk bruke den i flere dager mellom hver lading. 
Det er ikke hverdagskost, og skyldes først og fremst kombinasjonen av kraftig batteri og mindre kraftig prosessor. 

Konklusjon 

Cat S40 er en vanskelig mobil å trille terningkast til. 
Ytelsesmessig scorer den godt under middels, mens byggekvalitet og batteritid ligger på sekser-nivå. 
Alt i ett blir det en firer på terningen, men er du på utkikk etter en håndverkertelefon er den et meget klokt valg. 

Cat S40 
