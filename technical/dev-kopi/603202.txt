Kampen mot lesebrettet
Noen spesielt god bok, er dette ikke. 
Men den leses verden over. 
Forklaring er nok den samme som årsaken til de store, politiske protestene i Vesten: 
Vi uroes av den raske utviklingen. 

Det kan ikke være lett å drive forlag. 
Om jeg hadde blitt spurt om bokhandlerboka til skotten Shaun Bythell hadde hatt et salgspotensial, hadde jeg vendt tommelen ned. 

Den store overraskelsen er at boka selger som hakka møkk! 
Den er oversatt til 19 språk, filmrettighetene er solgt, og den skal ha fått kultstatus i Russland. 
Ennå har ikke boka dukket opp på bestselgerlista her hjemme. 

Populariteten til boka er forunderlig, ettersom den mangler det meste av det man ellers krever av en bestselger: 
Ikke har den noe plot, ingen spenningsoppbygging, ingen påtagelig utvikling og er tidvis kjedelig lesing. 
Men søt er den. 

Dette er ett års dagbok til forfatteren, som driver en antikvitets- og bruktbokhandel i landsbyen Wigtown i Skottland. 
Han noterer ned hverdagslige gjøremål, salgstall, handler og utflukter. 
Han har en katt som blir stadig tjukkere, og en særdeles eksentrisk kvinnelig deltidshjelp som ofte ikke gjør det hun blir bedt om. 
Uten de små bemerkningene om henne, hadde boka blitt blodfattig. 

Bythell er dessuten sterkt engasjert i å arrangere den årlige bokfestivalen, som trekker massevis av mennesker. 
Da skjer det omsider noe i boka. 
Vi hører om et evig, sildrende regn og om øl- og whiskydrikking. 

Bokhandleren noterer ned inntrykk om kunder, noen som bråker, andre som roter, noen som er frekke og mange som pruter. 
De siste blir han i økende grad forbannet på. 

Men mest av alt er han forbannet på den digitale utviklingen, den som gjør at stadig færre folk ser verdien i å betale for utgivelser i cellulose. 

Turister ynder å fotografere det «ihjelskutte» Kindle-lesebrettet han har montert utenfor butikken. 

Så, om populariteten forsøksvis skal forklares, må den skyldes det nostalgiske grepet kombinert med den nøkterne skrivemåten, som et slags britisk understatement. 
Enn lun, laid back stemning der alt går i luntefart understreker det nostalgiske. 

Dette er på alle måter en bok om en døende tid som appellerer til lesere som har gode minner fra en annen verden enn den vi er på full fart inn i. 
