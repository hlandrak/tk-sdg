Renault Kadjar
Dette lover godt for mulighetene for den franske underdog Renault til igjen å få fotfeste i det norske markedet. 

Pang! sa det - og der sto vi. 
Det finnes bedre måter å starte en testkjøring på. 
Denne dagen, etter sju minutters kjøring på første testrunde med Renault Kadjar 4x4, den nye storebroren til Renault Captur, sto vi imidlertid midt på den smale, steinete grusveien med et punktert dekk. 

Rask redning 

Heldigvis var assistansebilen - identisk med vår testbil - på plass bare få minutter etter og vi kunne kjøre videre med den mens våre reddende engler sto igjen for å skifte hjulet som hadde et hull stort nok til at vi kunne stikke fingeren gjennom. 

En spiss stein av anselige dimensjoner hadde slått rett gjennom og til og med greid å skade felgen. 
Men det var ikke bilens feil. 
Deretter gikk heldigvis alt mye bedre. 

Etter å ha kjørt Kadjar på varierte veier, med forhjulstrekk og firehjulsdrift og med diesel- og bensinmotor, kan vi attestere at det ser lysere ut for Renault enn på svært lenge. 

Med en startpris på 265.000 kroner for en godt utstyrt og godt motorisert versjon er det utvilsomt en attraktiv ny modell vi har med å gjøre. 

Velutstyrt 

Den tilbys i to versjoner, Zen og Bose Edition, sistnevnte så å si fullspekket, i hovedsak med unntak av skinninteriør og panoramatak. 
Men også Zen-nivået er godt utstyrt med17-toms alufelger, fartsholder, tåkelys, 60/40-deling av baksetene, filskiftvarler og skiltgjenkjenning, DAB+ radio, regn- og lyssensor og så videre. 
Prisene finner du i oversikten lenger ned. 

For å sammenligne med folkesuver i tilsvarende prissjikt er den både størrelsesmessig og prismessig mellom Mazda CX-3 og Mazda CX-5. 

Fra dyp bølgedal 

Franske Renault er et av Europas virkelig store aktører i bilindustrien, men når man observerer norske veier skulle man ikke tro det. 
Merket har nemlig ligget svært langt nede på salgsstatistikken her i landet i flere år nå og det er først nylig det ser ut til å ha våknet til liv igjen. 

Tar av igjen 

Og det skal sies at så langt i år har Renault vært et av de mest fremgangsrike bilmerkene i Norge, delvis fordi de startet på et så lavt nivå, men de har utvilsomt kommet seg både når det gjelder design og typen bil som tilbys. 

De har truffet blink i det norske markedet særlig med to modeller: 
Elbilen Zoe, som omsider har kommet seg ut av startgropa og har akseptable salgstall, og Renault Captur, den småbilbaserte, originale crossoveren basert på fjerde generasjon Clio. 

Qashqai-fetter 

Og her kommer Kadjar, en enda viktigere modell enn de to nevnte, og som går rett inn i det raskest voksende bilsegmentet i Europa. 
Og som også står veldig sterkt her i landet: 
De kompakte crossoverne, eller folkesuvene, som vi ofte kaller dem. 

Modellen det er mest nærliggende å sammenligne med er Nissan Qashqai og de er da også ”konsernfettere” og basert på Renault-Nissan-alliansens fleksible kompaktklasse-plattform. 

Kadjar er således 445 centimeter lang, 184 centimeter bred, 161 centimeter høy med takreliger og den har en akselavstand på 265 centimeter. 
Med unntak av høyden er dette generøse kompaktklasse-dimensjoner, omtrent som Ford Focus eller Mazda 3. 

Bygger i høyden 

Men i motsetning til de nevnte modellene, har man her tatt i bruk oppskriften som gjør crossoverne så populære, og bygget i høyden. 
Dermed oppnår man en vesentlig romsligere kupé samtidig som man får den høyere sittestillingen kundene i denne klassen ønsker. 

Vi opplevde da også interiøret til Kadjar som romslig, og det er også luftig og oversiktlig. 
Og pluss i margen for at Renault har unngått å gå i designfella som bortimot eliminerer utsyn bakover – her er dette noe snevert, men like fullt akseptabelt. 

Vårt førsteinntrykk av bilen ble positivt idet vi satte oss inn i den – setene holder en god standard både når det gjelder komfort med tilstrekkelig fasthet og støtte både for lår og rygg. 

Testbilen var utstyrt med delskinn-setene, som burde tilfredsstille de fleste. 
På førerplass er det god oversikt og vi må si oss fornøyd med ergonomi og brukervennlighet generelt. 

God plassutnyttelse 

Materialvalgene er nøkterne og hensiktsmessige. 
Selv om plasten dominerer, er det i det minste ikke på dashbord og konsoll kjipeste hardplast og kvalitetsfølelsen ligger på et greit nivå for klassen, med gjennomført god finish. 

Noe festlig interiør er det derimot ikke snakk om – her var alt holdt i sort og grått om enn med noen kromdetaljer som hjelper på helhetsinntrykket. 
Hadde ikke bilen vært utstyrt med panoramasoltak (ekstrautstyr), kunne det likevel blitt litt mørkt og dystert. 

Av de mest avgjørende fordelene ved å bygge i høyden er muligheten for å kombinere både god bakseteplass og et relativt voluminøst bagasjerom. 

Den muligheten har Renault åpenbart utnyttet til fulle og når to røslige karer på rundt 190 centimeter kan sitte bak hverandre betyr det mer enn godkjent for en bil som tross alt ikke er mye lengre enn en Ford Focus. 

Vi kunne dessuten konstatere at bagasjerommet i tillegg er romslig for kategorien og kan romme opptil 472 liter. 
Det har et justerbart gulv i to deler som gjør det mulig å isolere nederste del av bagasjerommet. 

Kompakt bil - kompakte motorer 

Motorprogrammet til Kadjar er per i dag rasjonelt og enkelt, for ikke å si svært begrenset. 

Ved lansering tilbys i tre motorer – 1,5 og 1,6-liter diesel og 1,2-liter bensin. 
Av de to ulike effektvariantene av dieselmotoren, er det kun den sterkeste som kan kombineres med firehjulsdrift. 
Se for øvrig tekniske data i tabellen nederst. 

Det ble imidlertid av Renaults informasjonsfolk indikert at det vil komme en utvidelse av motorprogrammet til neste år uten at vi har noen detaljer om dette – det skulle likevel ikke overraske oss om det kan være et hint å se på motorene Nissan introduserer på Qashqai og X-Trail ... 

Vi testet begge motorene i 130-hesters versjon, dieselen sågar med firehjulsdrift, og begge med en sekstrinns manuell girkasse som fungerer veldig bra i begge tilfeller. 
Motorene har, ikke overraskende, ganske ulik karakter tross lignende ytelser. 

Mer punch med diesel ... 

Vi foretrakk for vår del dieselmotoren, som med sine 320 newtonmeter fra 1.750 omdreininger gir en god del mer punch i lavere mellomregisteret, som man bruker ved forbikjøringer og opp bakker, for eksempel. 

Vi kunne ha foretrukket litt mer kraft noe lenger ned i registeret, hvis vi skal pirke litt. 
Diesel-ulyd er det så å si ingenting av - bra! 
Så kommer selvsagt betraktningene rundt skadelige lokale utslipp, som enhver må avgjøre hvor viktige de synes de er. 

Bensinmotoren er mer utholdende i registeret, naturlig nok, men akselerasjonen er svært lineær og gir ikke tilsvarende kraftfulle inntrykk ved pådrag. 
Men det er da også bare en 1,2-liter og som sådan er den overraskende ressurssterk. 

Den vil holde greit for de fleste som ikke drar tungt og ikke trenger firehjulsdrift. 
Den er også stillegående og kultivert. 

Stramt effektiv 

Selve kjøreopplevelsen bød ikke på noen overraskelser – hvilket menes i positiv betydning. 

En slik bil skal ha et godt komfortnivå og trygge og forutsigbare kjøreegenskaper og vi mener begge deler er til stede i fullt monn hos Kadjar. 

Understellets oppsett er noe stramt men dempingen er effektiv og tar godt av for det meste av ujevnheter. 
Og vi prøvde bilen på dårlige grusveier i tillegg til de vanlige landeveiene og motorvei. 

Som fetter Qashqai er Kadjar i hovedsak tilbudt med tohjulstrekk foran, men tilbys med firehjulsdrift, såkalt All Mode 4x4 som er av typen der man kan velge mellom tre innstillinger: 

2WD, der bilen kun bruker forhjulsdrift for ikke å bruke mer drivstoff enn nødvendig. 

Auto, der momentet overføres mellom for- og bakaksel for å gi optimal fremkommelighet og mest effektiv fremdrift. 

Lock, der momentfordelingen er låst til 50 prosent foran og 50 prosent bak. 
Dette er beregnet på vanskelige fremkommelighetsforhold, og gjelder opptil 40 kilometer i timen. 

Overveiende komfortabel 

Kjørekomforten opplevde vi som overveiende god og langt fra den gamle duvende «franske» kjørefølelsen, (som man for eksempel hadde i den legendariske familiesuksessen Renault 16 vi nylig feiret 50-årsdagen til). 

Men i hastigheter over det som er tillatt i Norge opplevde vi til dels betydelig vindsus og en av testbilene kom rett og slett med ulyder gjennom ventilasjonssystemet, noe det er mulig kan tilskrives at vi hadde med før-produksjonsbiler å gjøre. 
Dessuten blåste det kraftig og vedvarende motvind. 

Uansett kjørte vi to andre eksemplarer der dette ikke var noe tema. 
Ellers utmerker ikke lydnivået seg på noe spesielt vis, verken i negativ eller positiv retning. 

Tidsriktig utstyrt 

Kadjar har et tidsriktig utstyrsnivå og kan tilby det nyeste av førerassistansesystemer og muligheter for kommunikasjon og underholdning via produsentens r-link 2- oppkobling. 

Testbilene var utstyrt med blindsonevarsling og skiltgjenkjenning samt vinglevarsler som imidlertid ikke har aktiv motstyring. 

Skiltgjenkjenningen fungerte stort sett bra - men bommet et par ganger på midlertidig nedsatt fartsgrense. 
Det er nok til å få bot hvis man stoler blindt på det, så dette bør nok finjusteres før serieproduksjonen er i full gang... 

Autobrems 

Renault tilbyr også et antikollisjonssystem kalt AEBS (Active Emergency Braking System), som ekstrautstyr. 
AEBS skal varsle føreren hvis det er fare for å kjøre inn i foranliggende kjøretøy og, hvis føreren reagerer sent eller ikke i det hele tatt, igangsettes bremsing for å unngå eller dempe sammenstøtet. 

En parkeringsassistent gjør det mulig å parkere både på langs å tvers ved bare å håndtere gass og brems mens bilen overtar måling av plass og styring. 
Kan være praktisk for parkerings-klønene blant oss ... 

Konklusjon 

I den kompakte folkesuv-klassen er det mye å velge i allerede i dag, men vi mener Renault Kadjar absolutt fortjener sin plass i solen i dette segmentet. 
Til fornuftige priser får man god plass i forhold til dimensjonene, god fremkommelighet, gode kjøreegenskaper og et mer enn akseptabelt komfortnivå. 
Bilen er dessuten meget godt utstyrt allerede i standard-utførelse. 

I det minste på papiret fremstår motorene som økonomiske. 
Når det gjelder kraftressursene og gangkultur, kan vi skrive under på at de fungerer veldig bra i praksis. 

Vi liker mindre at firehjulsdrift kun er tilgjengelig med en motor og ikke med automat, samt assistansesystemer som nok trenger ytterligere justering for å fungere optimalt. 

Men totalt sett har altså Kadjar gitt oss gode førsteinntrykk og vi tror den kan gi Renault nok et sårt tiltrengt løft her i landet. 
I så måte er det en bil som gir nytt håp til importøren, og med rette. 

Bilder av Renault Kadjar: 

Reiseomkostningene til denne reportasjen er dekket av importøren. 
Les mer her 
