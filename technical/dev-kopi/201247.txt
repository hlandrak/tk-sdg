TEST:Logitech Keys-To-Go 

Hendig iPad-tastatur for deg som bare vil skrive av og til. 

På jakt etter et tastatur til iPad-en, men ønsker ikke en klumpete løsning som er bygget inn i et deksel? 
Kanskje fordi du ikke har behov for å bruke det til enhver tid? 

Tastaturdekslene kan være praktiske, men kan også gjøre nettbrettet tykkere og tyngre enn nødvendig. 

Om du ønsker noe enklere og mer portabelt, kan Logitechs nye Keys-To-Go være akkurat det du er ute etter. 

Det er et utrolig tynt og lett trådløst Bluetooth-tastatur til iPad. 
Og det er midt i blinken for deg som bare vil skrive av og til. 

Microsoft-inspirert design 

Microsoft bør nok føle seg beæret når de ser det nye Logitech-tastaturet. 
Det minner om deres Touch Cover-deksel til Surface, men er litt mindre. 
Det skal heller ikke festes på iPad-en, men er frittstående. 

Keys-To-Go er laget av et stoff Logitech kaller FabricSkin, som er et mykt, nesten gummiaktig væskeavstøtende materiale. 
Du kan ikke hive det i oppvaskmaskinen, men du kan tørke det av om du velter en kopp kaffe på det. 
Bare pass på så det ikke kommer vann i ladeporten på siden. 

Behagelig å skrive på 

Selv om Keys-To-Go er flatt, er det behagelig å skrive på. 
Tastene er mekaniske, så du har likevel litt motstand når du skriver. 
Med unntak av den øverste radene, er tastene i normal størrelse, så de er enkle å treffe. 
Lydløse er de også. 

I tillegg har Logitech utstyrt det med et sett iOS-spesifikke taster for å gå tilbake til hjemskjermen, åpne multitasking-menyen, åpne Spotlight-søket, velge språk på tastaturet, ta en skjermdump, styre musikkavspilling og justere volum. 

Det er nyttig og åpner for mer effektiv bruk av iPad-en. 
Du har også mer PC-lignende funksjoner som Fn-C, Fn-V, Fn-X, som fungerer som kopier, lim og klipp. 

Den perfekte kombinasjonen? 

Vi har etter hvert testet mange nettbrett-tastatur, veldig mange av dem fra Logitech, som kan sies å ha blitt en slags konge av på denne fronten. 
Keys-To-Go seiler opp som en av de aller beste til nå. 

Et godt nettbrett-tastatur bør være hendig, lett å bruke, lades sjelden (vi har brukt det i nesten to måneder uten å måtte lade) og det gjør heller ingenting om det ser kult ut i samme slengen. 
Logitechs nye tilskudd har alle de egenskapene. 

Noen ønsker kanskje et tastatur integrert i et deksel, og det kan være praktisk å måtte slippe å bære med seg flere ting i sekken eller veska. 

Keys-To-Go tar imidlertid ikke mye ekstra plass. 
Det at det ikke er låst fast til én spesiell iPad-design, gjør også at det kan brukes når man oppgraderer til en ny modell, eller på tvers av iPad-er, både store og små. 

Ja, du kan til og med bruke det med iPhone-en og Apple TV-en om du vil. 
Anvendeligheten gjør at den litt stive prislappen på 700 kroner er litt lettere å svelge. 

Logitech Keys-To-Go (Nordisk) 
