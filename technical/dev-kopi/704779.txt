Vellykket skurketilvekst
Skal du kjøpe gave til et barn i aldersgruppen 5 til 10 år, er "Skylanders"-spillene temmelig bankers. 

Kombinasjonen av tv-spill og fysiske leker har vist seg å være både vellykket og slitesterk, i tillegg til å være litt av et pengesluk for de ivrigste, selvsagt. 
Det er nemlig fortsatt slik at man trenger flere figurerer enn de som følger med i startpakken for å åpne alle områder i spillet. 
På den lyse siden kan man nevne at de gamle figurene også kan brukes i det nye spillet, så det er bare å finne fram samlingen igjen. 

Kort forklart virker spillet slik at man kobler en liten plattform (portal) til spillkonsollen og plasserer en av Skylanders-figurene oppå denne. 
Så dukker figuren opp på skjermen, og man spiller som denne fram til man bytter den ut med en annen figur eller går tom for liv. 

Skylands er veldig gjenkjennelig i årets spill, men det betyr på ingen måte at noen bare har skrudd på repetisjonsknappen. 
Oppdragene og en del av figurene er nye, og man får snart justert opp vanskelighetsgraden noen hakk, slik at det blir passe utfordrende også for erfarne spillere. 

Nytt av året er at man kan ta skurkene man nedkjemper til fange. 
Etter å ha vunnet en kamp, får man anledning til å "lagre" skurken i en liten nøkkel som plasseres i et nøkkelhull på portalen, og dermed har man oppnådd to ting: 
Spillerne kan velge å spille som skurken uten å bytte ut figuren som allerede står på portalen, og utvikleren har skapt et nytt produkt som spillerne kan bruke penger på. 
Disse nøklene rommer nemlig bare en skurk av gangen, og de er kodet i ulike elementer, på samme måte som de øvrige figurene. 

Muligheten til å spille som skurkene er likevel det mest forfriskende med spillet. 
Det tilfører nye egenskaper og skurkefigurene har hakket mer personlighet enn sine mer lovlydige kolleger. 
Barnespill blir foreløpig ikke stort bedre enn dette. 
