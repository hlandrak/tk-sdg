Klønete trylling
Stilig teknologi, meningsløst spill. 

Dette er en oppfølger til "Book of Spells" som kom i fjor, som en introduksjon til Playstation 3-satsningen på såkalt augmented reality. 
Det går kort sagt ut på at man har en bok med noen geometriske former liggende foran seg på gulvet eller i sofaen, stiller inn PS3-kameraet, og plutselig er både spilleren og boka til stede på skjermen. 
AR-teknologien gjør at boken forvandler seg til ulike ting, i dette tilfellet ofte en gryte til å koke trylledrikker i. 
Spillet er en spin off av Harry Potter-filmene, men yter dessverre ikke serien rettferdighet. 
Dette er bent fram kjedelig. 
Det er grenser for hvor gøy det kan bli å putte ting i en gryte og røre rundt, selv om teknologien er fascinerende til å begynne med. 

I tillegg har teknologien sine klare svakheter. 
Rommet må være veldig godt opplyst for at systemet ikke skal begynne å hakke. 
Det er ofte vanskelig å beregne hvor du skal plassere tryllestaven eller andre redskaper du bruker for å få løst oppgavene. 
Og historien er såpass uengasjerende at man skal være i overkant tålmodig for å henge med. 
