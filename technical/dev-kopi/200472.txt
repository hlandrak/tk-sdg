Testet:Nye Audi Q7 innfrir 

Etter snart ti år kommer endelig andre generasjon av fiffens favoritt, og vi har testet den. 

Mange vil ha en stor SUV med firehjulstrekk og alskens utstyr. 
Derom hersker ingen tvil, for SUV-segmentet er det segmentet som har vokst mest, helt siden år 2000. 

Nå kommer Audi med en etterlengtet arvtaker til statussymbolet de lanserte i 2006, førstegenerasjon av Q7. 
Men så har det også tatt nær ti år. 

Bilen skal produseres i Bratislava, side om side med slektningene Porsche Cayenne og VW Touareg, og allerede i juni kommer de første bilene til Norge. 

Hovedkonkurrenten: 
Volvo XC90 

Hard konkurranse 

Det er et tøft marked Q7 skal ut og sloss i, for konkurransen er blitt beinhard – langt hardere enn den var da første generasjon kom på markedet. 

De typiske konkurrentene er biler som BMW X5, Mercedes-Benz GLE, Range Rover og ikke minst nye Volvo XC90 . 
Noen vil sikkert også dra inn nye Lexus RX450h. 

De to nevnte slektningene fra VW og Porsche skal heller ikke glemmes. 

Når alle modeller er på plass regner Audi med å selge rundt 500 biler i året. 
Det er omtrent det samme antallet som de har solgt til sammen i Norge i all den tid forrige generasjon har vært på markedet. 

Importøren regner med at den ladbare hybriden, som kommer på markedet rett over nyåret, vil stå for mesteparten av salget. 
Dette vil henge sammen med hvordan avgiftene for neste år blir skrudd sammen. 

Fire motoriseringer 

Det vil i all hovedsak være fire drivlinjer å velge mellom. 
Det blir to rene dieselalternativer, et bensinalternativ, pluss den ladbare dieselhybriden som altså kommer senere. 

Audi leverer bilen utelukkende med 3-liters V6 motorer, uansett om du velger diesel eller bensin. 

Dette er litt motsatt av konkurrentene, hvor flere nå tilbyr sterke 2-liters firesylindrede motorer etter down-sizing prinsippet. 

Det skal også legges til at Audi har laget en egen versjon for Kina, som har nettopp en firesylindret 2.0 TFSI under panseret i kombinasjon med den elektriske drivlinjen, men det er ingen indikasjoner om at denne kommer til Europa. 

Audi selv forklarer at valget falt på diesel i Europa for blant annet å oppnå en lang rekkevidde. 
En diesel forbrenner fortsatt mindre mengde drivstoff, sammenlignet med en bensinmotor. 

Med en 80-liters tank til rådighet har bilen nå en total rekkevidde på nesten 150 mil, før både batteri og dieseltank er tom. 

I Norge regner importøren med størst pågang på den 211-hesters sterke dieseldrankeren, som er en nedjustert utgave av 218-hesteren. 
Dette er et særnorsk fenomen av avgiftsmessige årsaker, enn så lenge. 

Sistnevnte har et dreiemoment på 500 
Nm allerede fra 1.250 omdreininger, og det kan ikke sies annet enn at den passer bilen veldig bra. 
Med så mye krefter på et så lave turtall, så er det sjeldent behov for enda mer. 
Selv om det også finnes et dieselalternativ på 272 hk, så tror jeg få kommer til å velge denne. 

8 trinn og lydløs 

Alle versjoner av Q7 kommer med 8-trinns automat som standard, men den har naturligvis programmer som lar føreren overstyre og gire manuelt, om ønskelig. 

Med så mange gir, vil du alltid holdes nære området med mest dreiemoment, altså på lavt turtall. 

En morsom assistent i nye Q7 finner vi i navigasjonssystemet. 
Dette ser hvordan veien og terrenget er et stykke fremfor bilen, og planlegger dermed gir og girskift etter hva du har i vente. 
Innen tungtransporten er dette allerede blitt en ganske vanlig funksjon, hvor kjøremønster og planlegging er en viktig del av det å kjøre effektivt. 

Å alltid ligge på lavt turtall gir seg også utslag i lavt støynivå, for aldri før har vi vært borti en så stille SUV. 
Det var rett og slett en fryd å skru ned stereoen for bare å høre hvor stille bilen er. 
Stort pluss i margen. 

Lettvekter 

Audi har lagt mye arbeid ned i å gjøre Q7 lett. 
I forhold til forgjengeren er den lettet godt over 300 kilo, og det er mye. 

Det merkes også godt under kjøring, for bilen er svært dynamisk, og det er slutt på de tider hvor man sitter og vipper høyt oppe i en SUV. 
Det er rett og slett sportslige egenskaper å spore, tross at vi kjørte på vinterhjul og «bare» 18-tommere. 

Bilen er tilgjengelig med felger fra 18 til 21 tommer. 

Drar på alle fire 

Q7 drar naturligvis på alle fire som standard. 
Her er det skikkelig og mekanisk drift hele veien. 
Senterdifferensialen er integrert i den 8-trinns automatkassa, på godt og vondt. 

Kraftdistribusjonen er normalt 40/60 foran og bak, men dette endrer seg automatisk ved behov, og på det meste kan så mye som 70 prosent av kraften legges på fremakselen, og 85 prosent bak i motsatt tilfelle. 
Dette vitner om et fullverdig system, ikke bare et lite hjelpesystem hvor bilen egentlig er forhjulsdreven, for så å legge til drift på bakhjulene ved behov. 

I bratte bakker kan nedstigningsassistenten hjelpe deg å holde farten konstant, helt fra 4 km/t til 30 km/t. 

Populært utstyr 

Luftfjærer er for mange en selvfølge i en bil som Q7, men dette er kun å få som ekstrautstyr. 

Bilen har fire programmer som har hver sin bakkeklaring forhåndsprogrammert. 
Skulle du passere 160 km/t på en eller annen utenlandsk motorvei, så senker bilen seg automatisk ned til 15.5 centimeter. 
I offroad-modus topper den seg på 24 centimeter. 

Dersom du skal inn eller ut med tung bagasje, så lar den seg slippe helt ned til 13 cm bakkeklaring så lenge bilen står parkert. 

Firehjulsstyring er også en av de tekniske tingene man kan kjøpe i tillegg. 
Dette er utstyr som virkelig har en funksjon, noe vi har testet i mange andre biler og situasjoner. 
I denne bilklassen er Audi likevel alene om å tilby teknologien. 

Ved lavere hastigheter brukes motstyring for å gi deg økt effekt av rattutslaget. 
Dette skjer i hastigheter mellom 5 og 15 km/t. 

I høyere hastigheter svinger bakhjulene inntil 3,5 grader med, noe som øker stabiliteten merkbart. 

Plassmester 

Alle baksetene kan naturligvis legges helt ned til et flatt gulv i det som da blir bagasjerommet. 
Med 2.075 liter til rådighet på det meste vil du antagelig aldri savne plass. 
Da har du i så fall kjøpt feil bil. 

På 7- og 5-seteren skiller det 120 liter, fra andre seterad og bakover. 
Det er de 120 literne tredje seterad stjeler når de er felt ned i gulvet. 
Maksimalt volum på 5-seteren blir derfor 1.955 liter – fortsatt enormt. 

Både 5- og 7-seteren har en andre seterad som kan justeres i lengderetning på skinner. 
Dette for å velge hvor du vil prioritere plassen etter behov. 

Mye utstyr 

En bil som Q7 leveres naturligvis med flust av utstyr originalt, men tradisjonen tro hos de tyske premium-merkene, så vil de gjerne loppe deg for noen titusener i tillegg. 
I dette segmentet er det heller ikke uvanlig at tilbehøret utgjør rundt 200.000 av totalsummen, innen du er ferdig med valgene. 

I Norge vil det være tre pakkeløsninger som tilvalg, pluss det du kan plukke løst fra utstyrslisten. 
Disse pakkene er: 

• 
Navigasjonspakke med det virtuelle instrumentet foran føreren, og Audi Phone Box. 
Pakkepris kr. 28.900 (mot 47.480 løst) 

• 
Sportspakke Plus inneholder sportsseter i skinn/alcantara, 19” aluminiumsfelger, multifunksjons sportsratt i 3-eikers design med girskifthendler. 
Pris kr. 16.500 (mot 23.830 løst) 

• 
Vinterpakke med drivstoffdrevet motor- og kupevarmer, 4-soners klimaanlegg, og setevarme foran og bak. 

Skulle ikke dette holde, så har du blant annet muligheten for å velge en designpakke Murillobrun, som i den norske prislisten er oppgitt til den svimlende sum av 127.500 kroner. 
Om noen kommer til å velge det? 
Helt sikkert. 

Konklusjon 

Audi har laget en svært interessant bil, og gjør det langt fra lettere for konkurrentene. 
Den kjører som en premiumbil skal – pluss moms, og den har en opplevd kvalitetsfølelse som går utenpå det aller meste. 

Med de tallene som oppgis er den også en forbrukssnill bil med lavt utslipp. 

Det eneste vi må se nærmere på er prissettingen. 
Med en startpris på 939.000 er vi foreløpig noe usikker på om dette er for dyrt i forhold til konkurrentene, men det kommer vi tilbake til i en senere sammenligning. 

Utover dette er Audi Q7 en glimrende bil. 
