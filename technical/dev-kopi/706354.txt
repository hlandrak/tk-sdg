Fin julesang fra New York
Far og tre sønner med oppspritet doo-wop. 

Sha La Das: 
"Love in the wind" (Daptone/Border) 

Som tenåring var Bill Schalda medlem av vokalgruppen The Montereys i Brooklyn. 
Det var på 60-tallet. 
Nå har han fått med seg sine tre sønner Will, Paul og Carmine og dannet Sha La Das. 

Will og Paul har tidligere koret for Charles Bradley, og nå bidrar folk fra det tidligere bandet hans på debuten. 
Det gjør også medlemmer av The Dap-Kings og The Menahan Street Band, alle tilknyttet plateselskapet Daptone. 
Det borger for kvalitet og klassisk soul av beste merke. 

Temamessig spenner det fra "Summer breeze" til "Sha la da la la (Christmas time)", og stilmessig friskes familiefarens gamle doo-wop opp med soul, surf, funk og pop. 

Vokalarbeidet og harmoniene er førsteklasses, som i "Carnival" der de tar hver sin strofe og siden smelter sammen. 

Daptones mistet sine to store stjerner da Sharon Jones døde i 2016 og Charles Bradley i fjor, men akkurat som dem, evner Sha La Das å få fortiden til å lyde dagsfersk. 
11 deilige sanger. 

Beste spor: 
"Just for a minute", "Do what", "Those years are over", "Carnival". 
