TEST:Helt nye BMW X6 M 

Nesten 2,3 tonn SUV. 
575 hester. 
0-100 km/t på 4,2 sekunder. 
Hvor hysterisk er vel ikke det? 

Her står vi, på Circuit of the Americas i Austin og sikler. 
Foran oss står den helt nye BMW X6 M, klar for test. 

Nå står riktignok X5 M her også, men bare til pynt. 
BMW vil heller vise fram den råeste av de råe. 

Likevel, ytelsene er de samme på X6 M og ”familieversjonen” X5 M, og prestasjonene er helt hinsides. 

Spørsmålet er om du har klart å gjemme unna 2,2 millioner i husholdningsregnskapet. 

Det blafrer i potter, det smeller når vi skifter gir. 
Så lynkjapt. 
Så direkte. 

Gassresponsen er som å nevne ordet «rydde» til en pubertal 13-åring, og styringen må være noe av det mest presise en SUV kan få. 

I motsetning til eksempelvis det Volvo gjør med XC90 T8, så velger BMW en fullstendig batterifri løsning. 
Ingen hybrid, bare et startbatteri. 

Et 200 bars høypresisjons direkte innsprøytningssystem, state-of-the-art ventilstyringssystem, og en flerportet eksosmanifold sender to eksosstrømmer til de to turboladerne gjennom fire separate eksoskanaler. 

Og ut av de to doble pottene kommer en buldring som forteller at her er det godsaker under panseret. 

Ti radiatorer og fem vifter sørger for at svetten forsvinner, og at motoren blir forsynt med kald luft. 

X6 M gir en følelse av å kjøre en mye mindre bil. 
På bane er det knapt mulig å skjønne at det er nesten ti kvadratmeter SUV som vipper fra sving til sving. 

Stjerneførerens favoritter 

Med på laget har BMW tatt med seg sin DTM-stjerne Marco Wittmann. 
Han er betalt for å si det, og han skryter uhemmet av den kraften og presisjonen BMW har fått til. 
Hans kollega, Le Mans-føreren Augusto Farfus, går så langt som å si at dette er hans favoritt-M. 
Det sier ikke lite når BMW har biler som M3, M4 og M5 i stallen. 

Det er store ord fra store, men fysisk små førere. 
Men de vet hva de snakker om, og etter seks runder på den 5,5 km lange banen, som sto ferdig i 2010 og er bygd for å lokke Formel 1-sirkuset til det «the land of hope and glory», er vi så enig, så enig. 

Makan til super-SUV! 
Så responsiv, så direkte og såpass smidig. 

Det er ikke småtterier de nye X5 M og X6 M har å by på. 
Den nye M Twinpower Turbo-motoren er den kraftigste BMW har bygd for sine firehjulstrekkere. 
4,4-liters 
V8 pumper ut 575 hester fra 6.000-6.500 omdreininger. 

Det er fire prosent økning fra forrige modell. 
Maks dreiemoment er økt ti prosent (70 Nm). 
Her er det altså 750 
Nm tilgjengelig hele veien fra 2.200-5.000 omdreininger. 

20 prosent lavere forbruk 

Kom ikke å fortell oss at det ikke skjer en stor revolusjon blant bensinbilene: 
Forbruket på X6 M er kuttet med hele 20 prosent fra forrige modell: 
Fra 1,39 til 1,11 l/mil. 
Co2-utslippet er redusert fra 325 g/km til 258 g/km. 

M-modellene er blitt en gigantsuksess for BMW. 
I 2012 ble det solgt 26.900 M-biler. 
I 2014 var dette tallet økt til 45.000. 
Det er 44 prosent økning, det. 
Sterkt! 

BMW har en leveregel for sine M-modeller: 
De skal alle være ”fit for Nordsløyfa”. 
Det vil si at de skal tåle hardkjør på Nürburgring. 
De skal kunne måle seg mot det meste. 

X6 M måler G-krefter også: 
1,2 G er ikke noe problem, ifølge BMW-ingeniørene. 

Justert over alt 

Under er det skjedd mange modifiseringer. 
Fjærbeina er optimalisert og har fått revidert geometri. 
Stivere lagre sørger for bedre retningsstabilitet, fjæringen i Dynamic Drive-systemet er gjort stivere og sporvidden er økt. 

Som på alle M-modeller kan styring, gassrespons, fjæring og den herlige 8-trinns M sport-automaten justeres individuelt. 
Alt for å kunne tilpasse bilen til føreren og til sitt bruk. 
Den skal være en sportsbil, hverdagsbil og den skal tilby eksklusivitet. 
Alt i en og samme brutale pakke. 

Stram langs veien 

Langs landeveien er det èn ting som slår oss: 
Denne er på langt nær like silkemyk som X6 50i, en bil vi kjørte i høst. 
50i yter 450 hk/650 
Nm og gjør 0-100 på 4,8. 
Dessuten: 
Den er 700.000 koner billigere. 

Eller du kan velge trippel-turbo-dieselen M50d med 381 hk/740 Nm, 0-100 på 5,2 sekunder og et blandet forbruk på 0,66 liter på mila til 1.350.000 kroner. 

Men om de to lillebrødrene isolert sett er brutale nok, er X6 M Gale-Mathias som virkelig får fram skriket i deg. 
Litt som Thundercoasteren på Tusenfryd målt opp mot verdens høyeste berg- og dalbane Skyscraper, som skal stå ferdig i Skyplex i Orlando i 2017. 

Styringen M Servotronic er så direkte at den faktisk kjennes litt nervøs selv på laveste nivå. 
Over betongveiene som går på kryss og tvers over Texas, er den såpass stiv, selv i comfort-modus, at den går og småtripper. 

De spesialproduserte Michelin Pilot Super Sport-dekkene i dimensjon 285/35 R21 foran og 325/30 R21 bak, må ta noe av skylden for akkurat det. 
De er åpenbart bygd for grep, ikke nødvendigvis komfort eller for å få støynivået lavest mulig. 

Vi skulle likt å kjent på forskjellen på X5 M og X6 M. 
Ut i fra oppsettet på standard X5 og X6 vil vi anta at X5 M tilbyr en noe mykere ridetur. 

De enorme hjulene og det kraftige understellet må også ta skylden for at svingdiameteren er på gammeldags Volvo XC90-nivå: 
12,8 meter er ikke parkeringshus-vennlig, for å si det forsiktig. 

M-detaljer alle steder 

M-modellene er lakkert helt ned for å gi et optisk inntrykk av at den ligger mer nedpå og for å tone ned det høyreiste inntrykket. 
Slik burde egentlig alle X6-utgaver sett ut, men BMW har spart det til denne sportskaramellen. 

Fire store luftinntak i front, nyregrill med doble riller, store «pustegjeller» på sidene, en liten hekkspoiler bak og to doble eksosrør skiller M fra NN. 

Som standard får du 20” aluminiumsfelger, merino skinninteriør, adaptive LED kjørelys og tåkelys, mens du må betale ekstra for 21-tommere, M Drivers Package som gir topphastighet på 280 km/t, M Head-up display og multifunksjonsseter. 

Konkurrenter? 
Tja... 

Mercedes ML AMG? 
Glem det. 
Foreløpig er den ikke i nærheten av hva denne X6 M kan prestere. 

Porsche? 
Ja! 
Cayenne Turbo S har fem hk mindre, men knuser X6M med 0,1 sekund fra 0-100. 
Men that´s it. 
Forbruket og utslipp er marginalt høyere: 1,15 l/mil og 267 g/km. 
Prisen er også noe høyere og garantien ikke like bra. 

Vi skulle gjerne kjørt begge mot hverandre på banen for å kunne skille klint og kveite, men det var selvsagt ikke et alternativ her. 
Vi får dermed bare notere at BMW mener X6 M kan matche selv det ypperste Porsche har. 

En M som duger til alt 

Etter kjøringen har vi en liten diskusjon med noen gode, svenske kolleger. 

- Jag vil mycket heller köra en M trea eller M fyra på banan, sier en. 

Ja, så klart. 
X6 M er en diger SUV som vil være sportsbil. 
Hvor dumt er ikke det? 

Men sett akkurat dette med banekjøring litt til side. 
For X6 M mestrer det, også. 
Se det hele i et annet lys: 
Dette er kanskje den mest fornuftige M’en man kan kjøpe. 
Den duger til alt! 

Langt de fleste av oss kjører oftere opp til fjellet enn på bane. 
Vi kjører oftere over trikkeskinner og dårlige vinterslitte veier enn på slett racingasfalt. 
Vi trenger ofte plass til bagasje når vi skal på tur. 

Unger og bikkje ville garantert blitt kvalme bak der, men vi er hellig overbevist om at de ville svelget det i seg og bedt om flere turer. 

For hylende attraksjoner blir aldri feil om man beholder barnet i seg. 

Reiseomkostningene til denne reportasjen er dekket av importøren. 
Les mer her 
