Teateranmeldelse:En kvinnes forfall og galskap som et bilde på dagens Amerika 

Fra vakker drøm til Dantes inferno. 

Musikken i åpningsscenen forteller endel om kollisjonen som skal komme: noe skjørt og noe dundrende, noe vagt og noe konkret. 
Forvirring, løgn og destruksjon. 
Skuespillerne står en liten stund betydningsfullt i silhuett mot en jernkonstruksjon à la de kommunale leiegårdene i New Yorks West Side Story, mens Oslo Nyes berømte heis fører ned til Dantes inferno i New Orleans. 

Der har det vært kjærlighet og glede inntil Blanche DuBois ankommer i hvitt, og med sin lurvete fortid skitner hun til lykken søsteren Stella og hennes upolerte mann Stanley Kowalski opplever gjennom glødende begjær. 

Forfall i blomst 

Stanley (Nils Jørgen Kaalstad) er krigsveteranen ingen egentlig har bruk for lenger. 
Blanche er den fallerte sørstatsskjønnheten som i sin lengsel etter det uoppnåelige forgifter alt og alle på sin vei mot undergangen. 
Stella er den som lever i pakt med sin skjebne. 

I sluttscenen, når Blanche er hentet av menn i hvitt, ligger Stella og hyler som et dyr. 
Det bryter med originalversjonen og virker helt umotivert, inntil det slår inn at hun hyler over det som skal bli hennes liv fra nå av: trangbodd fattigdom med en voldelig ektemann og pokerkvelder med alkoholiserte deltagere. 
Alt det som forelskelsen har trukket et beskyttende slør over, slik Blanche henger et slør over lampen for å skjule sitt forfall. 

Sex og vold i uskjønn forening 

Det regien helt har trukket et slør over, er at dette foregår i New Orleans’ French Quarter. 
I den spesielle, fuktige sørstatsheten som suger alle krefter ut av menneskene, mugner veggene. 
Rase- og klassekonflikter yngler og etterlater kløende irritasjon og aggresjon i en hvit middelklasse som føler seg totalt sviktet. 

Regissør Kim Bjarke har også flyttet handlingen fra like etter andre verdenskrig til dagens New Orleans, etter den ødeleggende orkanen Katrina. 
Her er det ned-på-asfalten-realisme med Stanleys voldelige impulser godt gjødslet i Afghanistan. 
Han er den amerikanske patrioten som med sine polske røtter er «den andre» for Blanche. 

Også for ham var arv av den gamle plantasjen en vei ut, men Belle Reve, den vakre drømmen, er nå er like borte som det overklasselivet den representerte. 
Denne tidsforskyvningen får ikke med hvilken enorm fremgang sørstatene opplevde før vinden og bølgene slo inn. 

Utfor stupet 

Linn Skåbers Blanche er den drivende kraften og en studie i et varslet sammenbrudd. 
Det er riktignok noe kjernesunt i hennes fremtoning som skygger for skjørhet og nerver av spindelvev. 
Fylla får i stor grad skylda her, og det er realistisk. 

Skåber er sterk i replikken og har en vidunderlig timing, men regien gir henne litt mye mimikk i andre akt. 
Gradene av nedtur blir noe brå, men håpet som tennes i øynene hennes i møtet med Mitch (Andreas Stoltenberg Granerud), gir glimt av hvem hun kan ha vært som ung. 
Det understøttes av den gammelmodige kostymeringen. 

Barmhjertig glemsel? 

Nils Jørgen Kaalstads Stanley er en interessant skikkelse. 
Han prøver ikke å være noe sexsymbol som Marlon Brando, men heller en vanlig mann som faktisk er snill og tålmodig med konens fulle og gale søster, og som ser tvers gjennom henne fra første øyeblikk. 
Det øyeblikket er et av forestillingens mest talende. 

Stella kan være en utakknemlig rolle, men Stine Fevik, som det ikke finnes spor av overklasse i, får godt tak i den. 
Begjæret mellom henne og Stanley er utvilsomt, og det setter hans kjærlighetsløse vold mot Blanche i relieff. 
Siste rest av fasade ryker, psykosen overtar og gir barmhjertig glemsel. 
