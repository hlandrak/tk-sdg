Proteus
Hva definerer et spill? 

Å gi et klart svar på hva et spill er er ikke et lett spørsmål i en kort anmeldelse som dette. 
Vanligvis får spillere en utfordring eller en oppgave som må løses, men om du tar vekk dette begynner vi plutselig å bevege oss på tynn grunn. 
Hva er et spill uten et mål? 

I likhet med Playstation Network-spillet Noby Noby Boy (2009), av Katamari-skaperen Keita Takahashi, er det ingen åpenbare mål i Proteus. 
Det er ingen oppgaver som skal løses eller andre personer å snakke til. 

Forskjellig hver gang 

Ved hjelp av et par knapper på tastaturet gir spillutviklerne Ed Key og David Kanaga deg muligheten til å gå omkring og oppdage den virtuelle verdenen Proteus – ikke noe annet enn selve oppdagelsen står i fokus for spillopplevelsen. 

Det som likevel fascinerer meg med Proteus er noe av det samme som har gjort at Minecraft har nådd et enormt publikum. 

Spillverdenen blir tilfeldig generert for hvert nye brett du starter – noe som betyr at den virtuelle verdenen du befinner deg i kun kan oppleves en gang. 
Det gjør at jeg vet det alltid ligger noe uutforsket foran meg. 

I dag er nesten alle deler av jordkloden utforsket. 
Derfor er det noe eksotisk over tanken å oppleve noe ingen andre før, eller etter deg, vil oppleve på nøyaktig samme vis. 

Proteus markedsføres som en audiovisuell utforskning av en virtuell verden. 
Grafikken er grovkornet og kan minne om gamle spill fra 70- og 80-tallet, mens omgivelsene gir fra seg lyder når du går på dem eller berører dem. 

Kan ikke spå spillfremtiden 

Plasserer du føttene til spillfiguren på gress spilles en melodi, mens på en sandstrand en annen. 
Kommer du borti et tre eller en stein, synger de med på melodien omgivelsene allerede gir fra seg. 
På denne måten blir du nysgjerrig på hvilke andre lyder som finnes i dette mystiske "spillet". 

Utforskertrang kan også gi mening til et spill som ellers ikke har mål eller utfordringer. 
Proteus blir ikke et veldig populært spill, men viser at vi må tenke nytt rundt spillmediet som audiovisuell opplevelse. 

Jeg er overbevist om at vi fortsatt skraper i overflaten av mediets egentlige potensial. 
Proteus gir meg troen på at spillfremtiden er lys, fargerik, spennende og uoppdaget. 

P.S. 
Hvordan en bør gi terningkast til et spill som dette er ikke innlysende. 
Jeg har derfor gitt karakter etter hvor vellykket jeg mener Ed Key og David Kanaga har vært i deres ønske om å skape en interaktiv audiovisuell opplevelse. 
Diskuter gjerne og del dine synspunkter i kommentarfeltet under traileren. 

«Proteus» koster 10$ og er tilgjengelig som digital nedlasting via spillets hjemmeside. 
