En annerledes juleplate
Lønhøiden og Rusten formidler sårhet, lengsel og savn, så vel som julens budskap. 

Roy Lønhøiden er en av disse stødige artistene som pusler med sitt, og som alltid innfrir med kvalitetsbevissthet. 
Hos ham står fortellingen alltid i fremste rekke. 

Når han nå har valgt å gi oss en juleplate sammen med Elin Moen Rusten, er den spekket med litt andre fortellinger knyttet til julen. 

Neddempet og varsomt formidlet med et kledelig, ettertenksomt alvor. 
Dette er to artister som har noe på hjertet, og skaper en fin og annerledes juleplate. 

Har gode hjelpere 

Begge er artistisk trygt forankret i vise- og countrymusikken. 
Dette er to sangere som kler hverandre, der Elin Moen Rustens klare vokal er en flott motstemme til Roy Lønhøidens mørkere og varme stemme. 

Repertoaret består av sanger spesielt skrevet for anledningen, noen gjendiktninger fra amerikansk og svensk fortellertradisjon. 
I tillegg er det blitt plass til et par tradisjonelle julesanger. 

Blant bidragsyterne finner vi godtfolk og sjelsfrender som Billy Joe Shaver, Steve Earle og Ralph Stanley. 
Foruten et glimrende band, har duoen med gjestemusikerne Perry Stenbäck på nøkkelharpe og Gene Elders på fiolin og cello. 

Personlig og nært 

Vi opplever alle julen litt forskjellig avhengig av egne erfaringer, selv om vi har julebudskapet felles. 
Roy Lønhøiden har tilbrakt mang en julefeiring hos Frelsesarmeen på Kongsvinger. 

Disse erfaringene gjenspeiles i så vel den akustiske formidlingen som hvilke fortellinger han vektlegger. 
Dette er blitt til en vakker, stemningsfull og personlig feiring av høytidens fellesskap der alle er inkludert. 

Juleplater er ofte ganske så forutsigende og påtrengende julete. 
Derfor er Født i en stall en kjærkommen tilvekst av kvalitet i en skog av forglemmelige juleplater. 

Når julefreden har senket seg og maten er fordøyet er det tid for ro og refleksjon. 
Det er da Roy og Elin blir velkomne gjester. 

Fortsatt kan ei ny juleplate overraske på en positiv måte, om den enn er av det stillferdige slaget. 
