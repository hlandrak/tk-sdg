TEST:Yamaha RX-V679 

Yamaha har tatt bort Dolby Atmos og heller prioritert lydkvalitet. 
Det er et smart trekk. 

Av Jørn Finnerud/Stereopluss:Yamaha har en lydsignatur som passer godt for mange, og hovedæren for det skyldes god prosessering, flott dynamikk og en oppegående automatisk romkorreksjon. 

Utstyr 

Som nevnt har ikke Yamaha implementert Dolby Atmos på denne receiveren. 
Står det på ønskelisten må du altså opp til storebror RX-A850 og over. 

Strategien ser altså ut til å være at kundene i denne prisklassen ikke er helt klare for enda flere høyttalere, men at de heller prioriterer best mulig lyd i 5 eller 7 tradisjonelle surroundkanaler. 

Men helt ribbet for høydelyd er den ikke. 
Yamaha-modellen har nemlig simulerte høydekanalar foran, såkalt front presence, men det er altså ikke Dolby Atmos. 

Yamaha har i tillegg Wi-Fi, AirPlay og Spotify Connect, og kommer med Yamahas nye multiromsystem, MusicCast, innebygget. 
Med dette på plass lover Yamaha streaming av musikk i oppløsninger opp til 24bit/192kHz, og skal du utvide til et multirom-system kan det være greit å merke seg. 

Ryddige menyer 

Yamaha har et enkelt og fint brukergrensesnitt med en relativt intuitiv brukeropplevelse. 

YPAO-romkorreksjonen jobber fort sammenlignet med Denon, og kanskje spesielt Pioneer. 
Etter autooppsettet endrer vi riktignok bakhøyttalerne ”small” fordi høyttalerne ikke spiller særlig bass, men bortsett fra det ser det rimelig korrekt ut. 

Lekkert lydbilde 

Yamaha er kjent for å ha god lydprosessering, og det merker vi på RX-V679 også. 

Lydbildet er åpent med fin fylde i mellomregisteret, og har en bass med både tyngde og besluttsomhet. 

Den gode prosesseringen gjør at lyden fra filmen flytter seg med god sammenheng mellom høyttalerne, og resultatet er at biljakter med store eksplosjoner truer med å rive ned veggene i hjemmekinoen. 
Dette merkes også når det gjelder musikk: 
Yamahaen spiller ganske enkelt musikk på en måte som er lett å like. 

Konklusjon 

Yamaha er definitivt med på notene når vi snakker om ren lydkvalitet for pengene. 
Den er heftig på film og stødig på musikk. 

At den mangler Dolby Atmos er kun vesentlig for de som skal ha det. 
Vil man ha best mulig lyd for pengene er det RX-V679 jeg anbefaler, sier Jørn Finnerud fra Stereopluss 

Yamaha RX-V679 
