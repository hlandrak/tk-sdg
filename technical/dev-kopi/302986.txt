Anmeldelse:Lil Wayne - «FWA» 

Et frigjørende steg i riktig retning for den falne raphelten Lil Wayne. 

ALBUM: 
Det er som kjent aldri lurt å blande familie med forretninger, noe Lil Waynes søksmål på 51 millioner dollar mot sin «adoptivfar» og plateselskapsjef siden 90-tallet, Bryan «Baby» Williams er en av musikkindustriens klareste eksempler på. 

Weezys artistmessige problemer har likevel handlet om helt andre ting enn pengebiten. 
Manglende musikalsk selvinnsikt, stormannskompleks og et større fokus på kvantitet enn kvalitet skapte et markant, kreativt fall fra de stjerneskapende «Carter»-skivene. 

Med sitt nye Tidal-eksklusive «Free Weezy Album» ser vi likevel en liten tendens til å snu den negativ trenden. 
En overraskende balansert miks av den kommersielt salgbare Wayne og den velrespekterte rapperen vi har savnet litt for lenge nå. 
Sistnevnet åpner opp hardt på «Glory», før hovedpersonen tar livet av «Cash Money Wayne» på «He's Dead». 

Likevel er det kanskje der mye av problemet ligger - det er jo nettopp han vi vil ha! 
Og selv om det evigutsatte Birdman-gisselet «Tha Carter V» har blitt en slags hellig gral for fansen, er det nok liten grunn til å forvente at 32-åringen vil finne tilbake til gammel toppform. 
