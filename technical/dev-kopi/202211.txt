Fleksibel lekkerbisken fra Asus
Kvalitetsfølelse og design er det lite å utsette på, men vi hadde nok valgt en annen konfigurasjon. 

Asus ZenBook Flip UX360UA-DQ135T 

Det er fem år siden lanserte Asus sin første Zenbook, og siden har vi testet en rekke forskjellige utgaver av de slanke ultrabookene her på Dinside. 
PC-ene har i all hovedsak fått gode skussmål, ikke minst ZenBook UX305, som bød på god ytelse helt uten behov for viftekjøling. 

Første hybrid 

Denne gangen har turen kommet til ZenBook Flip UX360, som faktisk er den første i serien med en skjerm som kan dreies helt rundt. 
Dermed får man en hybrid-maskin med flere forskjellige bruksmåter. 

Det er naturligvis først og fremst en PC, men den kan også brukes som nettbrett når skjermen er dreid helt rundt, takket være god berøringsskjerm. 
Til videofremvisning og presentasjoner kan den for eksempel stå som et telt, eller med tastaturet skjult. 

Dette er etter vår mening den mest vellykkede formfaktoren for hybrider og 2-i-1-maskiner, og nesten alle PC-produsentene har slike 360-graders modeller i sitt sortiment nå. 
Du finner lenker til noen av de beste nederst i artikkelen. 

Toppmodellen under lupen 

ZenBook Flip UX360 kommer i en rekke forskjellige konfigurasjoner, og også her finner du enkelte som greier seg uten aktiv kjøling (vifter), takket være strømgjerrige Core M-prosessorer fra Intel. 
Modellen vi har hatt på testbenken de siste ukene, er derimot den kraftigste i serien, med sjette generasjon Core i-prosessor. 
Denne krever vifte. 

Her er en kjapp oversikt over de viktigste tekniske egenskapene: 

Skjerm: 13,3" blank IPS berøringsskjerm, 3.200 x 1.800 piksler Prosessor: 
Intel Core i7-6500U (2,5 GHz) RAM: 
8 GB (som også er maks) Grafikkort: 
Intel HD Graphics 520 (integrert i prosessor) 
Lagring: 512 GB SSD fra Hitachi (M.2 SATA) 
Optisk drev: 
Nei Skjermutganger: 
HDMI 1.4 USB-porter: 2 stk klassiske USB 3.0-porter + 1 USB-C (USB 3.1 gen 1) Webkamera: 
Ja Kortleser: 
SD/SDHC/SDXC Trådløst nett: 
802.11a/b/g/n/ac (Intel AC 7265) + Bluetooth 4.2 Kablet nett: 
Nei Annet: 
Integrerte høyttalere fra Harman Kardon OS: 
Windows 10 Home Størrelse: 22 x 32 x 1,4 cm Vekt: 
1,3 kg Pris: 
Fra 13.490 kr (jf Prisjakt 17.10.2016) 

Dette er spesifikasjoner som er en toppmodell verdig i dette segmentet. 
Designmessig står den heller ikke tilbake for konkurrenter som HP Spectre X360 eller Lenovo Yoga, og byggekvaliteten gir også et meget solid inntrykk. 
Her har produsenten benyttet aluminium over det hele, chassis og lokk er godt oppstivet, og hengslene skal tåle over 20.000 dreininger fram og tilbake. 

Alle tilkoblingspunktene sitter på venstre og høyre side, og vi er positivt overrasket over at Asus har fått plass til en fullstørrelses HDMI-port her, i tillegg til tre USB-porter, hvorav én har den nye USB-C-formfaktoren. 

Ypperlig skjerm, tastatur og pekeplate 

Skjermen har ekstremt høy oppløsning, noe som betyr sylskarpe detaljer og fine raster og overganger. 
Windows 10 er laget for å håndtere så høye oppløsninger uten at alt blir for smått, men det kan fortsatt være noen gamle Windows-programmer som sliter litt. 

Farger, kontrast og lysstyrke er god fra alle vinkler, og berøringsfølsomheten er også upåklagelig (inntil 10 fingre samtidig). 
Det er samtidig verdt å merke seg at overflaten er veldig blank, så uønskede reflekser er nærmest uunngåelig under mange lysforhold. 

Liker du ikke å berøre skjermen for å navigere, kan du bruke den presise og store pekeplaten. 
Den støtter også såkalte gestures, der flere fingre kan brukes til å utføre forskjellige oppgaver. 
Du zoomer ut og inn ved å bruke de samme knipebevegelsene på skjermen, og du kan også skrolle i dokumenter med to fingre. 

Trykker du hardt på tastene, vil du merke en viss svikt i tastaturplaten, men dette skaper på ingen måte noe problem under vanlig bruk. 
Tastene er faste, responsive - og lager knapt lyd under bruk, noe som bidrar til god brukeropplevelse. 

Dette liker vi ikke så godt 

En faktor som overrasket oss i negativ retning, er den hyppige vifteaktiviteten. 
Dette bruker Asus å være veldig gode på å unngå, men det er ikke tilfellet her. 

Selv med minimal belastning (og lave temperaturer) går vifta ofte konstant, og gjerne på høy frekvens med tilhørende skarp lyd. 
Det betyr nada i et kontormiljø, men hjemme på sengekanten er det i hvert fall uaktuelt for vår del. 

Vi vet av erfaring at slike ting kan bedre seg etter fastvare-oppgraderinger, noe vi håper vil være tilfelle også for denne maskinen. 

Slik yter den 

Ytelsesmessig er det derimot lite å utsette på den. 
Sammenligner vi mot den vifteløse ZenBook UX305 med ytelsesprogrammene i Passmark Performance Test, ligger prosessorytelsen i snitt rundt 23 prosent høyere (4351 mot 3533 poeng). 
Og da snakker vi om en maskin som også løste de aller fleste PC-oppgaver uten særlig forsinkelse. 

Grafikken er integrert, men glem alle fordommer om at alt går tregt på slike løsninger. 
Det var i gamledager. 
Nå kan du spille av alt av videomateriale, også i 4K-oppløsning, uten at maskinvaren blir nevneverdig stresset. 
Noen gaming-maskin er dette uansett ikke, men litt eldre spill kan gå greit, spesielt om du tåler å gå ned på oppløsning og detaljrikdom. 

Skrivehastigheten til SSD-en målte vi til maks 493 MB i sekundet, lesehastigheten til maks 551 MB i sekundet. 
Dette er meget gode tall, men vi har sett langt raskere. 
En av årsakene er grensesnittet mot PC-en, der de raskeste benytter PCIe-grensesnitt, bruker denne maskinen den eldre SATA-standarden. 
Det har ikke mye å si i praksis for de fleste av oss, men vi nevner det likevel siden det her er snakk om en toppmodell. 

Ikke mer enn OK batteritid 

Noe av det aller viktigste for mange, spesielt på modeller som innbyr til å bruke ute i felten, er batteritiden. 
De vifteløse utgavene av UX360 har svakere og mer strømgjerrige prosessorer. 
I tillegg har de lavere skjermoppløsning. 
Disse faktorene er med på å gi disse maskinene meget god batteritid, gjerne godt over 10 timer. 

Når det gjelder vårt testeksemplar, er derimot situasjonen en annen. 
Under kontinuerlig videostrømming fra YouTube, var det slutt etter 398 minutter, eller 6 timer og 38 minutter. 
Ved variert bruk kan du ikke regne noe særlig mer enn 7 timer mellom hver lading. 
Det er forsåvidt godkjent, men ikke særlig mer. 

Konklusjon 

Dette er en fin og kjapp maskin, faktisk blant de aller kjappeste vi har testet i segmentet. 
Den høyoppløste skjermen er også knallgod. 
Men disse positive sidene har sine klare bieffekter - først og fremst må du belage deg på en del viftestøy, men like viktig er at batteritiden er lavere enn på enklere konfigurasjoner. 

Så da spørs det om det hadde vært smartere å gå ned på oppløsningen til full HD og velge en konfigurasjon med Core M-prosessor - og samtidig spart noen tusenlapper. 
Hvis du ikke bruker PC-en til tyngre oppgaver som konstruksjon og svært komplekse matematiske kalkulasjoner, er i hvert fall det vår soleklare anbefaling. 

Derfor bør du lese testene av disse maskinene først, før du bestemmer deg: 

Er det ikke så interessant med 2-i-1, er testen denne vifteløse ZenBook-en også verdt å få med seg. 
De øvrige PC-testene våre finner du her. 

(Oppsummeringsboksen med terningkast, plusser og minuser, finner du øverst i denne artikkelen). 
