Øremassasje
Drake syngerapper om vante temaer, og produksjonen på albumet Views er ganske digg. 

Dette er vel det nærmeste du kommer et dobbeltalbum i 2016. 
Tjue (!) spor lange Views er strengt tatt den første ordentlige albumutgivelsen fra kanadieren siden Nothing Was the Same fra 2013. 

Views er en, tja, pratsom affære med et tjukt lag av frisk r&b. 
Det er low key uten hysteriske øyeblikk. 
Drake nærer Den Gode Samtalen over nedstrippet, vannbassengmyk produksjon snekret av en bukett av studioflinkiser med husprodusent 40 i front. 

Litt vintage Drake, om du vil. 
Maskuliniteten fikk spillerom med fjorårets to miksteiper. 
I denne omgangen går sportsfanatikeren i gamle, kjente spor. 

Drake går gjennom følelsesregisteret sitt på Views. 
Fra før har vi hørt fem spor fra utgivelsen: 
Dancehall-influerte “One Dance”, “Pop Style”, smash-hiten “Hotline Bling”, “Faithful” og tropiske “Controlla”. 

De enkle, ofte dunkle, melodiske beatsene parret med den selvbevisste kanadieren pleier å være like sirlig som Gucci-skjerfet sangrapperen rocker på basketkamp. 
Views er en sånn plate. 

Tillit og nær vennesirkel blir adressert på den dempede, nesten-orkestrale “Keep the Family Close” før det glir over i scifi-synthete “9” hvor 29-åringen preker om sin personlige pengesekk. 
Kanye-produserte “U With Me”, med klaskende trommer og seig bass, handler om sivilstatusen. 
Dansevennlige “Feel No Ways” følger opp før hårde “Hype” er neste spor ut. 

Nittitalls-nostalgikere får tilfredstilt sitt på Mary J. Blige-samplede “Weston Roads Flows”. 
Lavmælte “Redemption” avløses av bølgete “With You”, som gjestes av PARTYNEXTDOOR. 
“Still Here” maner til sittedansing og/eller gynging, og “Grammys” med Future er bare tung. 
På “Childs Play” er Drake stolt av situasjonen som ungkar, og den søte og sommerlige “Too Good” med Rihanna funker fint. 

“Summers Over Interlude” har en sexy atmosfære, og “Fire & Desire" har et sample fra nok en r&b-helt: 
Brandys “I Dedicate (Pt. 1)”. 
Tittelsporet har en digg pitchet soulsample før globale landeplagen “Hotline Bling” runder av albumet. 

Vi har hørt Drake syngerappe om disse temaene før, men hørt under ett er det gode råvarer som er lite tuklet med. 
Produsenten(e) her skal få masse skryt - Views er lettfattelig og tilbyr fine toner for øret, en ideell inngang til varmere måneder. 
