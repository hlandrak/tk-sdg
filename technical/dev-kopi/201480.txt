Sopp- og frukttørker fra Clas Ohlson
Vi har testet kjøkkendingsen som lar deg få glede av høstens matauk hele året, selv uten gedigen fryser. 

Soppen skyter frem i skog og mark, og den ene frukt- og bærtypen overtar etter den andre. 
Den lille fryseren vår er for lengst full, så hva skal vi gjøre med resten? 

En smart måte å konservere frukt og bær på, er å tørke dem ved lav temperatur. 

Dette kan du gjøre i ovnen, og det finnes flere sopp- og bærtørkere på markedet i alle prisklasser. 
Vi har testet en av de rimeligste, fra Clas Ohlson. 

Vi har tørket sopp, vi har tørket frukt og vi har tørket bær. 
Og vi er hektet. 

Skranglete skrog 

Sopp- og bærtørkeren ruver noe på benken, og den har en form som drar tankene i retning en ribbet og strømlinjeformet Royal Albert Hall. 

Den består av en tykk motordel nederst, med fem perforerte brett og et tett lokk i gjennomskinnelig plast som er stablet oppå. 

Maskinen kan virke litt skranglete. 
Det er gjennomgående plast, og vi sitter ikke med følelsen av at vi har fått en maskin på testbenken som skal vare i generasjoner. 

Når det er sagt: 
Hvor hardt bruker man en slik tørkemaskin? 
Det mest anstrengende vi kommer til å utsette den for, er at skroget blir tørket av med en klut, og brett og lokk vasket for hånd. 

Slik virker den 

Prinsippet er enkelt: 
Luft varmes opp, og sirkuleres så rundt i maskinen. 
Det du skal tørke skives så tynt som mulig, og spres utover de ulike brettene. 

Effekten vil variere fra brett til brett: 
Jo lenger ned, jo mer effektivt er det. 
Det anbefales derfor å bytte om på brettenes rekkefølge underveis i prosessen. 

Bruksanvisningen som følger med angir en grov oversikt over anbefalt tørketid og grader, samt eventuell forbehandling av råvarene. 
Alt må vaskes og tørkes, men enkelte råvarer har også godt av å bli blanchert, eller forvellet, før tørk. 

I bruk: 

Sopp- og bærtørkeren har vært testet av flere personer over et par uker. 
Vi har tørket ulike typer sopp, bær og frukt. 

Råvarene ble behandlet etter instruks, vasket, eventuelt blanchert eller skivet, og lagt ut på brettene. 

Vi sjekket og byttet om på brettene og tok av det som var ferdigtørket underveis. 

TIPS: 
Om skiveteknikken din ikke er like presis som proffenes, og du ikke har en mandolin tilgjengelig; Prøv å grovsortere det du skal tørke, slik at cirka like tykke skiver havner på samme brett, så er det mindre plukk underveis. 

Vi kan også anbefale å sjekke bunnen underveis. 
Ristene er ganske grove, så de minste bitene og bærene hadde en tendens til å falle ned. 
Det var uproblematisk, men det kan være greit å sjekke for å forhindre at man stenger igjen for varmluften. 

Maskinen har en vifte som lager noe lyd. 
Det er hull i lokket, så det vil også lukte noe når den står på. 

Vi opplevde også noen ganger at det tok noe lenger tid enn forespeilet, særlig den gangen noen hadde gitt soppen et bad for å rense den, i stedet for å børste eller skrelle. 

Men det hjelper fint lite om en maskin er enkel å bruke, om maten du lager ikke smaker godt. 

- Jeg klarte nesten ikke stoppe å spise 

Det er heldigvis ikke tilfelle her: 
Både sopp, frukt og bær, smaker og oppfører seg minst like godt som de tørkete varene som er bredt tilgjengelig i butikk. 

- Mangoen var kjempegod som snacks, både søtt og syrlig, jeg klarte nesten ikke å stoppe å spise, sa en av testerne fornøyd. 

Tørkete blåbær har funnet veien i hjemmelaget müsli og i nøtteblandinger for lange turer. 

Soppen har fått plass i kjøkkenskapet, og er allerede brukt i risotto - og de minste bitene er finmalt i krydderkvernen, og gir fin umami i sauser og supper. 

Det er to ting å tenke på her: 
Resultatet blir aldri bedre enn råvarene du bruker. 
Og så hjelper det om du klarer å behandle dem riktig i forkant. 

Konklusjon 

Det er ingen tvil om at dehydratoren fra Clas Ohlson virker. 
Den er kanskje ikke fryktelig effektiv, men den gjør jobben, om enn noen ganger på litt lenger tid enn forventet. 

Men møter den et eksisterende behov? 

Det vil alltid være en diskusjon hvor mange apparater man trenger, og det er klart behovet her vil være forskjellig fra person til person - og må vurderes fra apparat til apparat. 

Akkurat når det kommer til tørking av sopp har vi tidligere løst oppgaven med å dekke en gammel ovnsrist med finmasket netting. 
Så har vi satt inn skivet sopp eller små traktkantareller på lav temperatur og latt det stå over natten. 

Denne nettingen er imidlertid ikke så enkel å vaske, så vi bruker den kun til sopp. 
Skulle vi tørket frukt og bær igjen (og det frister) ville vi nok laget en til. 

Du må selv gjøre en avveining om du vil bruke en slik maskin så mye at det lønner seg å kjøpe en egen maskin. 

Vil du det, gjør denne jobben. 
