Nyttig og klokt om #metoo
Hva er forskjellen på klønete flørting og trakassering? 
Denne boka gir deg svaret. 

Det har blitt utgitt flere bøker om #metoo det siste året. 
Flere har dessverre vært noe navlebeskuende, hvor et utvalg kvinner har fortalt sine historier, men uten å reflektere mye rundt hvordan og hvorfor, og ikke minst, uten å gi noen råd. 

Denne boka er annerledes. 
Anja Sletteland og Hannah Helseth klarer å forklare hva metoo faktisk handlet om, de kritiserer hva som ikke var bra med bevegelsen, og viktigst - hva vi alle kan gjøre for å bekjempe seksuell trakassering. 

Boka er en slags håndbok, hvor de sorterer begrepsbruken og peker på utveier ut av trakassering. 
Det beste med boken er nyansene, hvor de forklarer at seksuell trakassering ikke er enkelt å sette ord på. 
Hva er for eksempel forskjellen på klønete flørting og trakassering? 

De forklarer at mye avhenger av kontekst og relasjon. 
I seksuell trakassering er det mangelen på gjensidighet, ikke selve handlingen, som betyr noe. 

De beskriver stegene i en prosess for å stoppe trakasseringen på jobben, og deres beste tips er dokumentasjon: 
Rettighetene dine etter å ha opplevd trakassering blir først iverksatt i det øyeblikket du kan dokumentere at du har sagt ifra, som å sende en e-post til den som trakasserer og beskriv problemet. 
Da har du lovverket på laget ditt, som arbeidsmiljøloven og likestillingsloven. 

De tar også opp at det må være lov å ha en tabbekvote, det må være lov å dumme seg ut. 
Som de skriver: 
"En drittsekk fortsetter å trakassere, mens en som driter seg ut sier unnskyld." 

Boka er lettlest, nøyaktig og ryddig, og henvender seg aller mest til dem som rammes av seksuell trakassering, og først og fremst kvinner, selv om mennene ikke er glemt. 
Men den burde også leses av ledere, av tillitsvalgte og av de unge som er nye på arbeidsmarkedet, og av andre som burde bry seg. 
