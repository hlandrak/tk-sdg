Anmeldelse:Leon Bridges - «Coming Home» 

Sommerens udiskutable kjærlighetssoundtrack kommer fra Texas. 

ALBUM: 
Retro-stien kan være et trygt karrierevalg for fantasiløse artister, men også føre til at man forsvinner inn i en anonym tåke av musikk andre har gjort mye, mye bedre før dem. 
Med sine 26 år kunne Leon Bridges fort blitt en del av sistnevnte bås. 
Låter som «Diane Sawyer» og ikke minst «Coming Home» har derimot bevist at Texas-sangeren gjør alt annet enn å hoppe på en trend. 

Nå er albumet med samme navn som sistnevnte singel her, og ikke uventet er det bare å hente fram lovordene. 
De 34 minuttene fungerer som en uvanlig troverdig tidsreise til 50- og 60-tallet, og unngår den pretensiøse følelsen som gjerne følger med prosjekter av denne typen. 

Bridges dyptfølte stemme og respektfulle tilnærming til den flotte blandingen av rhythm & blues, gospel og soul (signert White Denim-medlemmene Austin Jenkins og Joshua Block) gjør «Coming Home» til en spektakulær debut i all sin historiske ydmykhet, og tre spor ut i utgivelsen har man helt glemt at dette er musikk laget for kjærlighetssommeren 2015. 
