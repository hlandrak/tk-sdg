Litt for intenst
Sushi x Kobe gikk hardt ut. 
Kanskje litt for hardt for publikum på Røkeriet. 

Stikkende rytmer, bass som får mellomgulvet til å dirre: 
Med to tette i form av «C'est la mort» og «Overtenning» fra det nye albumet «Døden lever lengst» går Sushi x Kobe hardt ut. 
Det er hardt, virrete og frenetisk. 

– Kedegåri, Bergen? 
E det nåkke juice i pucken, sier Sushi og flirer. 

Emir «Onge $ushimane» Hvidsten Hindic og Kristoffer «Kobe-Wan Kenobi» Uthaug er kanskje Norges mest omdiskuterte rapduo. 
Tekstene deres kan være så ubehagelig direkte, grisete og ærlige at de får foreldregenerasjonen til å fråde, og det intense, elektroniske lydbildet har skaffet dem fans langt utenfor rapsjangerens typiske nedslagsfelt. 
Ikke overraskende gjorde bergenserne stor suksess på selveste Roskilde-festivalen i 2015, knappe to måneder etter at de slapp debutalbumet «Japan». 

Det løsner for alvor med tittelsporet fra første platen. 
Publikum strømmer til fra baren og hopper med, før de ledes over i søvnige «Skyller det ned». 

Sushi x Kobes musikk handler som regel om de store, mørke og tunge følelsene man sjelden er stolt av. 
Dette gjenspeiles i sceneopptredenen: 
De to rapperne synger og roper som om de har fysisk vondt. 
Det er ikke vakkert, men det er sterkt. 

«Metadon/Subutex», den beinharde klubblåten som på mystisk vis blander sosialrealisme med suggererende festmusikk, fungerer mye bedre som en ren danselåt med politisk bismak enn et innlegg i den ruspolitiske debatten, og får publikum til å herje hardere enn gamle låter som «Flasker på flasker», «Tsjernobyl, 1986» og «Flodbølge». 
«Vet du hva du lever fra?» er derfor en kjærkommen pustepause i et så langt tettpakket show. 

Sushi x Kobe er den moderne pønkrocken. 
For dem har det alltid vært viktig å teste grensene, å kaste seg uti det med hodet først og se hva som skjer. 
Denne pønkermentaliteten – at man lærer ved å spille og må skape sine egne muligheter – gjennomsyrer alt de gjør. 
Dessuten kan de være både overtente og aggressive samtidig som de kan være nesten hudløst sårbare, med den samme energien du finner på hardcorekonserter. 

Vonde, vakre «Tenker feil» får allsangen til å runge mellom Røkeriets vegger. 
Og så er plutselig det hele over, drøye 75 minutter etter at det startet. 
Publikum forsøker seg med spake rop om «en gang til», men det er like lite fruktbart som Sushis forsøk på å få i gang en «Wall of Death» cirka midtveis i konserten. 
Kanskje det er formatet, kanskje publikum ikke helt hadde dagen. 
Eller kanskje bandet selv ennå ikke har materialet til å ta det hele opp enda et nivå. 

Det sto i hvert fall ikke på innsatsen. 
Sushi og Kobe tøyet låtene sine til det fulle og ga alt de hadde. 
Og det er uansett det viktigste: det er da man virkelig tror på det man hører. 

Sushi x Kobe lager fremdeles den mest kompromissløse og interessante rapmusikken i hiphop-Bergen, men akkurat denne kvelden virket det som om hjemmepublikummet ønsket seg flere låter de kunne synge med på. 
