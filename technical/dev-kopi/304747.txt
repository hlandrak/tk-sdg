ANMELDELSE:High on Fire i storform 

«Luminiferous» er bestenotering siden 2005. 

ALBUM: 
Smått legendariske 
Matt Pike sparer ikke på konspirasjonsteorier eller breiale gitarriff på High on Fires siste plate, «Luminiferous». 
Pike var i sin tid en viktig bestanddel av det nå sporadisk aktive stoner doom-kollektivet, Sleep. 
Et band som aldri rakk å realisere sitt potensial. 
Etter en håndfull fantastiske album satte knarken og plateselskapstrøbbel en stopper for videre karrierebygging. 
Det var da. 

Pike har siden den tid hatt vekslende hell med avrusningsprosjektene sine, men han har i alle fall klart å gi ut sju plater med sitt «nye» band High on Fire siden debuten i 2000. 
Katalogen inkluderer blant annet semiklassiske «Blessed Black Wings» fra 2005. 
I og for seg har det meste av det har bandet gitt ut vært forholdsvis prima vare. 

Bestenotering 

Med det i mente er det noe av et mesterstykke han har brakt til torgs med «Luminiferous», all den tid den må kunne kalles en bestenotering siden 2005. 

Resepten er ikke fryktelig annerledes, det handler fortsatt om monstrøse riff, hardtarbeidende trommegroover, buldrende basslinjer, og en, som tidligere nevnt, messende konspirasjonsteoretiker i front. 
Forskjellen ligger altså i nyansene: 
Låtene sitter bedre, dynamikken er større og energinivået er rett og slett mer påtagende. 

«The Black Pot» viser det High on Fire kan best, nemlig rett-i-trynet sludge metal, som er like punka på overflaten som den er finurlig og mettet på finesse på innsida. 
Og Matt Pike? 
Han skråler om aliens som tar over. 
Bare velstand, med andre ord. 
Man kan jo bare gjette seg til hva «Carcosa» handler om. 

Mye valium 

Trioen står på bremsene i «The Falconist» og viser at bandet behersker bakpåtempoet og melodisk lavgir på en utmerket måte. 
«The Cave» er platas svarte hjerte. 
Stor, dvelende og passe psykedelisk. 
Som et Black Sabbath på ekstra mye valium møter Pink Floyd i skittent samkvem. 

«Luminiferous» er et illeluktende heksebrygg bestående av Slayer anno 83, gammel Entombed, Motörhead, Sleep, Electric Wizard og Mastodon. 
Liker du alle eller noen av bandene, er det sjansen overhengende for at du kommer til å spille High on Fires siste i filler. 
Om du kjøper den på vinyl, vel å merke. 
