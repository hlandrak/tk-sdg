Den tapte pasjonen
En rekonstruksjon av Bachs Markuspasjon. 

Miraklenes tid er ikke forbi. 
For ti år siden fant musikkhistorikerne et vokalverk av Bach gjemt bort i en kasse på et bibliotek i Weimar. 
Kanskje de også en dag finner Markuspasjonen? 
Han skrev den i Leipzig og fremførte den på Langfredag i 1731 og i 1744. 
Men etterpå forsvant notene. 
Og i dag kjenner vi bare teksten, ikke musikken. 

Da Bach i sin tid satte musikk til teksten, gjenbrukte han kanskje noen tidligere verk. 
Musikkhistorikerne tror i alle fall det. 
Og dette er grunnen til at vi på Langfredag kunne sitte i Domkirken og høre Barokksolistene fremføre Markuspasjonen, ikke slik Bach opprinnelig skrev den, men som han kanskje kunne ha skrevet den – ifølge Malcolm Bruno som i mange år har forsøkt å konstruere en versjon med utgangspunkt i musikk fra Bachs Trauer-Ode (BWV 198). 

Bjarte Eike og Barokksolistene sørget for at Brunos nyeste musikalske konstruksjon kom til å løfte seg og sveve. 
Med bare ett instrument på hver stemme skapte de et sart, gjennomsiktig satsbilde, klart og tydelig i de kontrapunktiske partiene og med swingende, lekende innfall i de raske satsene. 
De hadde valgt samme minimalistiske, kammermusikalske strategi når det gjelder det vokale uttrykket. 
Fire unge, ekspressive sangere – Hanna Herfurtner (sopran), Ida Aldrian (alt), Anders Dahlin (tenor) og Håvard Stensvold (bass) – ga solostemmene karakter og fungerte samtidig som kor slik at koralene kom til å stå lysende og rent. 

Men så var det Markus, evangelisten. 
Det er ingen som vet hvordan Bach i sin tid tonesatte evangelistens fortelling. 
Noen moderne rekonstruksjoner bruker resitativer skrevet av andre komponister. 
Malcolm Bruno går en annen vei. 
Han har valgt å la skuespilleren Svein Tindberg lese teksten. 
Og Tindberg, som på 1990-tallet vakte oppsikt med sin fremføring av hele Markusevangeliet som monolog, ga disse avsnittene liv og kropp. 
Han karakteriserte personer og situasjoner, han «spilte» dialogene og skapte med diskrete virkemidler et scenisk rom omkring fortellingen. 
Det var imponerende. 
Men det fungerte ikke sammen med musikken. 
Det ble aldri noe sammenhengende verk ut av dette. 

I Bachs andre pasjoner er det sømløse musikalske overganger mellom den syngende evangelisten og kor og solister. 
I Brunos og Tindbergs versjon av Markuspasjonen er verket splittet. 
Lesningen av evangelieavsnittene oppleves som avbrudd i den musikalske fortellingen, og musikken som forstyrrende avbrudd i den tekstlige fortellingen. 
