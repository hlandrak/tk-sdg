Suzuki Vitara kjørt med diesel og automat
En folkelig bil i ordets positive forstand. 
Nå er den også bedre tilpasset markedet. 

Suzuki Vitara er en gammel traver i det norske markedet, og en bil som ofte blir undervurdert i forhold til konkurrenter med bredere appell i markedet. 

Mange glemmer at da den første Suzuki Vitara kom i 1988, hadde merket allerede en lang tradisjon for kompakte og rimelige firehjulstrekkere som strakte seg tilbake til 1970. 
I 1991 kom femdørsversjonen, som kan betraktes som en pioner, selv om folkesuv-klassen først tok virkelig av da Toyota kom med den første RAV4 og Honda med C-RV utover 90-tallet. 

Den nye generasjonen Vitara er ikke lenger en slags terrengbil for bruk på vei. 
I stedet er det en bil for bruk på vei med mulighet for å forsere mer utfordrende føreforhold. 
Nøyaktig som de andre kompakte SUV-ene i markedet altså. 

Vitara 1,6 bensin og 1,6 diesel, begge med helt greie 120 hestekrefters motorer, ble lansert i mars 2015 med manuell girkasse. 
I sommer ble bensinversjonen tilgjengelig med automat, og nå lanserer Suzuki ytterligere 2 nye varianter. 
Den sprekere varianten Vitara Turbo S og - kanskje norgesversjonen fremfor noen: 
Vitara Diesel med automat. 

Vi fikk tatt en prøvetur med begge variantene og fikk bekreftet inntrykket fra forrige gang: 

Dette er en «no nonsense»-bil, relativt enkelt konstruert, men med passe bra komfortnivå, gode kjøreegenskaper og motorer som gjør jobben på en gjennomgående god måte. 

Konkurrenter er blant annet Skoda Yeti, Opel Mokka og Mitsubishi ASX / Citroën C4 Aircross / Peugeot 4008. 
En ny direkte konkurrent vil dessuten komme på markedet i år, nemlig SsangYongs helt nye folkesuv, Tivoli. 

Ny, sprekere versjon 

Vitara S er den nye toppversjonen av Suzuki Vitara. 
Modellen er utstyrt med den en motorteknologi Suzuki kaller Boosterjet, og leveres med en 1,4-liters turboladet bensinmotor på 140 hestekrefter med et dreiemoment på 220 newtonmeter. 

Utslipp er oppgitt til 127 gram CO2 utslipp med manuell girkasse og 128 gram med automat. 

Vitara S får den samme frontgrillen som konseptmodellen IV-4 fra bilmessa i Frankfurt i 2013 (som vi helt riktig spådde skulle bli den neste Vitara), og er utstyrt med røde S-detaljer både utvendig og innvending. 
Setene er i semsket skinn og LED-lykter, automatisk nødbrems (radar Brake Support - RBS) og adaptiv fartsholder er noe av utstyret som er standard på Vitara S. 

Norgesversjonen 

I tillegg til Vitara S introduseres altså nå Vitara også med diesel og automat. 
TCSS, (Twin Clutch System by Suzuki), som systemet heter, er nyutviklet og produsert av Suzuki selv da det forespeilte samarbeidet med Volkswagen gikk i vasken. 
TCSS-kassen er en sekstrinns automatisert girkasse, med to hydraulisk kontrollerte kløtsjer på samme måte som Volkswagen-gruppens DSG. 
Dieselmotoren på 1,6 liter yter fortsatt 120 hk og solide 320 newtonmeter. 

Dieselmotoren er, som vi tidligere har sagt, et kjempesprang forover i forhold til den gamle 1,9-literen. 
Med de 320 newtonmetrene tilgjengelig fra 1.750 omdreininger oppleves den som sprek, og det utnyttbare registeret er ganske bredt så dette er en av de mer behagelige dieselmotorene i klassen. 

I motorveihastighet legger den seg på et turtall som er behagelig for ørene, men i lav hastighet og når man gir gass, er den litt mer hørbar enn ønskelig. 

Manuell giring via hendler på rattet er standard på både Vitara S med automat og dieselversjonen med dobbelkløtsj-automat. 
Alle modellene er også utstyrt med Apple CarPlay for iPhone og MirrorLink for Android-telefoner. 

Gode priser 

Utstyrsmessig er dette svært bra, bortsett fra om man skulle finne på å bestille innstegsmodellen. 
Men det er det neppe noen som gjør, siden den ikke engang lagerføres. 

Du skal i stedet se på modellen med utstyrsnivået Sporttech (se egen faktaboks). 
Her får du nemlig både adaptiv fartsholder og såkalt Radar Brake Support - et antikollisjonssystem med autobremsfunksjon, samt LED hovedlys, og det meste annet som kan etterspørres av utstyr i denne klassen. 

Prisene med fullt utstyrsnivå: 

Vitara 120 HK DDiS SportTech MT6 Kr. 349.900.-Vitara 120 HK DDiS SportTech TCSS AT6 Kr. 369.900.-Vitara 140 hk Turbo S MT6 Kr. 
344.900.-Vitara 140 hk Turbo S AT6 Kr. 359.900.- 

MT = manuell, AT = automat, TCSS AT = Dobbelkløtsj-automat 

Firehjulsdrift... selvsagt 

Selv om Vitara hovedsaklig er beregnet for veibruk, ønsker Suzuki å tilby kundene mer offroad-følelse enn mange konkurrenter. 

Derfor får Vitara Allgrip-systemet til Suzuki, som ble introdusert med S-Crosser for to år siden. 

Via et dreiehjul i midtkonsollen kan man velge mellom fire kjøreprogrammer som gir ulike innstillinger på kjøreelektronikk og firehjulsdrift. 
Tilgjengelige innstillinger er Auto, Sport, Snow og Lock. 

Auto-modus prioriterer drivstofføkonomi under vanlige kjøreforhold. 
Systemet bruker forhjulsdrift som standard og går over til firehjulsdrift hvis den oppdager hjulspinn eller ved akselerasjon i lav hastighet. 

Sport-modus er optimal for svingete veier. 
Systemet gir maksimal utnyttelse av firehjulsdriften og virker inn på girkassens utveksling for raskere akselerasjon. 
Ved lavt turtall endrer systemet dreiemomentet for å optimalisere motorens respons. 

Snow-modus passer på norske vinterveier og andre glatte overflater. 
Systemet bruker firehjulsdrift som standard. 
Modusen optimaliserer 4x4-kontrollen og skjerper ESP-funksjonene. 

Lock-modus 

er utviklet for å forsere hindringer som snø, gjørme eller sand. 
Systemet bruker også 4x4 som standard, og distribuerer kontinuerlig høyt moment til bakhjulene. 

Grei kjøreopplevelse 

Hjulopphenget fremstår som ganske effektivt og komfortnivået er helt på det jevne, selv om brå ujevnheter forplanter seg merkbart opp til føreren. 

Kjøreegenskapene er blant bilens sterke sider, og de fleste vil oppleve bilen som lettkjørt. 

Styringen er bedre enn snittet og bilen oppleves som både stabil og svingvillig. 
Som etter den første prøvekjøringen er inntrykket at dette er av det bedre i klassen, men vi vil utprøve det i en grundigere test i nær fremtid. 

Konklusjon 

Suzuki har med sin nye Vitara en modell nå også med varianter som passer for de fleste som ønsker en kompakt og ukomplisert men romslig SUV med firehjulsdrift. 

Dette gjelder spesielt den nye kombinasjonen diesel/automat og 4x4, som mange fortsatt vil ha her i landet. 
Med det fortsatt gjeldende introduksjonstilbudet som gir en pris på 370.000 kroner med full utstyrspakke, er det unektelig mye bil for pengene. 

Det meste er på det jevne, og med plassutnyttelse og lettkjørthet som trekker opp og kvalitetsfølelse som trekker ned, ender vi med en helt OK god firer på terningen. 

Alle bildene: 
