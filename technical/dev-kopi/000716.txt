Dead Space 3
Effektiv spillgrøsser. 

De venter på meg rundt neste hjørne, jeg bare vet det. 
Overlevelsesinstinktet pumper hardt gjennom blodårene, mens en svetteperle renner ned over panna. 
Maskingeværet i hendene mine bøyer seg nesten, så hardt er fingrene festet rundt det ene våpenet jeg har igjen. 

I samme øyeblikk oppdager jeg at spillkontrolleren i hendene mine er i ferd med å gå i stykker. 
Skuldrene senkes og jeg synker tilbake i sofaen. 

Dead Space 3 er et sjangermessig toppunkt i science fiction-skrekk-serien. 

Hovedpersonen Isaac Clarke må kjempe sin viktigste kamp for å slå tilbake Necromorph-skapningene; døde mennesker som fortsatt vandrer omkring på overflaten og om bord de forlatte romskipene i bane rundt isplaneten Tau Voltanis. 
En mystisk utenomjordisk kraft har røsket de livløse kroppene fra den evige søvnen. 

Spillet er en effektiv grøsser, men Dead Space 3 skjemmes av en rekke dårlige designvalg, og er symbolet på hvordan pengejaget forandrer spillutviklingen til det verre. 

Strømlinjeformet og upersonlig 

Sporene etter Ellie fører Isaac fra en hemmelig månebase til den beryktede planeten Tau Voltanis, hvor ruinene etter en koloni har stått tomme i over to hundre år. 

Hvorfor er Ellie på den øde planeten? 
Hva skjuler det tykke islaget? 
Og hva skjedde der for to hundre år siden? 

Dead Space 3 finner ikke opp kruttet på nytt. 
Etter å ha blitt testet, testet igjen og enda en gang, etter EA sine grundige kvalitetskriterier, er det en polert og stiv fortelling som møter oss. 
Dette spillet er ikke resultatet av en personlig visjon, men en striglet visjon utformet i møterom. 

Dette er ikke nødvendigvis negativt, men stiller spillet i samme kategori som de masseproduserte Fast & Furious-filmene – blandet med en god dose Saw. 

Har du et svakt hjerte kan du nemlig holde deg LANGT unna Dead Space 3 – med mindre du er på jakt etter aktiv dødshjelp. 

Groteske, voldsomme og heftige overraskelser lurer rundt hver sving på de mange trange romskipene som kretser rundt Tau Voltanis. 
Akkurat i det du føler du kan senke skuldrene spretter en ny utfordring inn på skjermen. 
Effektiv underholdning og skumle opplevelser kommer på løpende bånd i Dead Space 3. 

Fortellingen er tilpasset samarbeidsspilling over nett for to personer, og denne delen gir spillet noe ekstra for de som ønsker å ha med en venn inn i kampens hete. 
Muligheten for å spille på samme skjerm er likevel ikke tilstede, hverken med delt skjermbilde eller på samme skjerm – samarbeidsspilling fungerer kun over nettjenester som Xbox Live eller Playstation Network. 

Lag egne våpen – eller betal for det 

En viktig nyvinning fra de tidligere spillene i serien er muligheten til å tilpasse og bygge egne våpen. 
Du kan for eksempel sette sammen to forskjellige våpen og få et helt nytt verktøy i kampen mot Necromorph-skapningene. 

I det spillet starter har du begrensede valg, men etter hvert som du spiller samler du også inn materialer til å skape nye våpen som passer til forskjellige motstandere. 

Du kan også velge å betale en mindre sum ekte penger (en såkalt mikrotransaksjon) inne i spillet for å få umiddelbar tilgang til alt du vanligvis vil bruke mange timer på å samle inn. 
EA fastholder bestemt at dette kun er et alternativ til dem som ikke ønsker å bruke tid på å samle inn råmaterialer. 
Den hele og fulle spillopplevelsen vil fortsatt være uberørt av dette mikrotransaksjonssystemet. 

Og jeg tror på EA på dette punktet – at jeg får en fullverdig spillopplevelse uten å måtte betale mer enn det selve spillet kostet i butikken – men det er ikke poenget. 
Ved å introdusere et slikt element, skaper også EA et insentiv for å designe spillene slik at denne typen løsninger er mulig. 
Ville Dead Space 3 hatt en slik utstrakt mulighet til å tilpasse våpnene du bruker uten denne betalingsløsningen? 
Gjør dette spillet bedre? 
Svaret er nei. 

Markant endring i spillindustrien 

Et stort problem med free-to-play-modellen er at kreative spillskapere blir mindre viktige, mens fokusgrupper og dresskledde spillsjefer tar beslutninger på bakgrunn av hva spillere vil betalte noen kroner ekstra for. 
Denne utviklingen stor å sterk kontrast til den kraftige veksten i folkefinansierte spill og uavhengige spillstudioer som har slått gjennom de siste to årene. 

Akkurat dette spillet er EAs forsøkskanin. 
Gir det nok avkastning vil alle nye spill også ha denne muligheten bygd inn fra bunnen av. 
Den tyske utvikleren Crytek har allerede uttalt at de kommer til å gå helt over til denne modellen om få år. 

Dead Space 3 er et striglet spill som følger sjangeroppskriften til punkt å prikke, men uten å føles generisk. 
En effektiv grøsser, som evner å underholde voksne spillere med både gys og adrenalin, og store doser virtuelt blod 
