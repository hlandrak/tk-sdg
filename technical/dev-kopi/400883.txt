Restaurantanmeldelsen:Xeast - et hipt alternativ i Nydalen 

Nyåpnede Xeast byr på sørasiatisk mat med nordisk tilsnitt. 
De lykkes langt på vei. 

– 
Dét er hva jeg kaller diskret plassering. 
Da jeg kom opp fra T-banen, fant jeg ikke inngangen hit. 
Jeg måtte spørre damen i Narvesen-kiosken hvor Xeast lå, og så viste det seg at den var så å si rett ved siden av, sier Spisevennen og vrenger av seg jakken. 

For en gangs skyld er han forsinket, i mellomtiden har vi sett ut over Akerselva og drukket av glassene med Chablis og det asiatiske fatølet Kirin, som er blitt entusiastisk anbefalt av servitøren. 

Spisevennen vil heller ha Kona Big Wave ale. 
I mellomtiden titter vi i menyen, som kan by på syv forretter og ni hovedretter, deriblant fire fiskeretter og to vegetarretter. 

Meny i endring 

– 
Vi endrer på menyen, så det kan hende at ikke alt er tilgjengelig, sier servitøren og nevner at fisken i Hot & Sour Klippfisk er blitt fersk torsk. 
Bordvenninnen hadde egentlig lyst på thai-blåskjell, men skifter mening når hun hører om skiftet. 

Før fisken vil hun prøve fritert wonton med scampimousse, mens jeg velger vårrull før kimchiribbe. 
Spisevennen starter med kyllingvinger og har bestemt seg for and, eller Mad Duck som den heter her. 

– Crispy duck er selve fasiten på hvor bra en asiatisk restaurant er, hevder han. 

Helsprø start 

Det er nok å gjøre denne kvelden siden det også er et langbord med flere gjester som skal få sine hovedretter. 

– 
De ser ut til å komme fra hotellet like ved, mener Spisevennen. 

Når vi ser rundt oss, virker det til å være flest tilreisende. 

– 
Nå blir det mat, sier Spisevennen idet servitøren kommer hastende med tre fat. 
De sprøbakte kyllingvingene har sting og kommer med en kokosdip mens vårrullene har følge av en plommesaus. 

Det er den friterte wontonen med scampimousse og oransje crumble som er den mest spennende forretten. 

– Deilige munnfuller, og helt annerledes enn jeg hadde forestilt meg, sier Bordvenninnen. 

Kontrasten mellom den sprø wontonen og den myke scampimoussen er tiltalende, og det ekstra chilistinget løfter smaken. 

– 
Nå er det bare å glede seg til neste rett, sier Bordvenninnen. 

Hete hovedretter 

Vår ivrige servitør er på pletten for å hente de tomme fatene og spør om vi skal ha noe mer å drikke. 
Bordvenninnen blir anbefalt et glass Riesling til fisken mens Spisevennen og jeg fortsetter med Kirin fra fat. 

– 
Vi håper å kunne utvide med flere typer, forteller servitøren. 

Begge servitørene har fått det travelt siden det har kommet enda flere gjester. 

– Hyggelig at det er så mange her, sier Bordvenninnen. 

– Nydalen har mest aktivitet på dagtid på grunn av BI og kontorene. 
På kveldstid er det vel folk som skal ta en øl eller matrett etter jobben eller dem som går tur langs Akerselva som går hit, hvis de ikke velger å ta en øl på Nydalen Bryggeri og Spiseri på andre siden broen. 

Etterhvert kommer hovedrettene til bordet. 
Fisken er perfekt tilberedt med en saus som brenner lett i munnen. 
Det samme gjelder kimchiribben, som er saftig, men med en krisp svor, i likhet med det knasende sprø skinnet på anden. 

– Synd at selve kjøttet er knusktørt. 
Nå blir dette en rett på det jevne på tross av den usedvanlig knasende, luftige overflaten, sier Spisevennen. 

Brunost-is som gir mersmak 

Kvelden har falt på, og vi får dessertmenyen. 

– Dere må prøve brunost-isen, sier servitøren. 
– Den er kjempegod. 

Spisevennen ser på drinkekartet, og tar en Xeast sour isteden. 

Både isen og drinken kommer raskt, for nå er det blitt mer stille i lokalet. 
De fleste gjestene har nøyd seg med en rett og så dratt igjen. 

– Servitøren hadde rett. 
Isen er veldig god, og smaker mer karamell eller prim enn brunost. 
Dette er enda en hyggelig overraskelse. 

Bedre til våren? 

– 
Det er ganske mørkt her, sier Bordvenninnen. 
– Jeg tror dette er et enda hyggeligere sted når det blir lysere ute om kvelden. 
De røde lampene i taket er dekorative, men lokalet oppleves som tungt på grunn av det mørke inventaret. 

– Prisnivået er litt over det jeg hadde forventet, særlig på grunn av anden, som ikke var særlig vellykket, mener Spisevennen. 
– Ellers er dette et hyggelig sted som er verd å stikke innom hvis man er i området. 

– 
Vi får se til sommeren når det er mulig å sitte ute. 
Da kan det hende at man også har «satt» menyen og rettene, sier jeg. 

Andre moderne asiatiske 

Kamai: 
Asiatisk crossover i toppklasse 

Sawan: 
Moderne asiatisk i lekkert lokale 

Nodee Barcode: 
Nyåpnet moderne asiatisk 

Hanami: 
Asiastisk fusion med noe for enhver smak 

Pjoltergeist: 
Nordisk/asiatisk på høyt nivå 

Plah: Thai/europeisk ved Slottet 

Asian Box: 
Uformelt, men godt spisested i Homansbyen 
