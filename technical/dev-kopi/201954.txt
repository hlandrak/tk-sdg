Testet:Ford Focus ST 

Konkurrenten til Golf GTI er blitt tøffere, bedre og tilgjengelig med dieselmotor. 

Nye Ford Focus ST kan oppsummeres med to ord. 
Pur kjøreglede! 

Konkurrenten til VW Golf GTI oppfyller nemlig ikke bare kravene om å være en bil som frakter deg fra A til B med nok av plass, sikkerhetsutstyr og det meste annet en kan være opptatt av ved kjøp av en ny bil. 

Den har noe ved seg som vekker noe spesielt i en hver sjåfør med et snev av bilinteresse. 

Først må vi nevne at det betinger litt hvilken variant du kjører. 
For som vi har nevnt tidligere, så får du nå Focus ST i to utgaver. 
En med 250-hesters bensinmotor og en med 185-hesters dieselmotor. 
Vi har et soleklart foretrukkent valg. 
Det kommer vi tilbake til. 

Stivere og kvassere 

I september kjørte vi faceliften av ordinær Focus, og det er i stor grad samme kur ST har vært gjennom. 
I tillegg til den åpenbart nye fronten er ST-utgaven blitt velsignet med nye fjærer og dempere samt kvassere styring. 
Støtfangerne er nye, det samme gjelder bakdøren med stor hekkspoiler. 

I motsetning til hva tilfelle kan være med en del andre facelifter, er det lett å se at dette er en ny bil. 

På innsiden fortsetter det med nytt sportsratt som nå har fått F1-utforming med flat bunn. 
Informasjonsskjermen er ny og større, det er færre knapper og jammen har ikke Ford fått plass til nytt oppbevaringsrom under klimabetjeningspanelet også. 

Sitter som støpt 

I Norge tas modellen kun inn med det som er topp utstyrsnivå. 
Det betyr solide elektrisk justerbare bøtteseter fra Recaro i skinn. 
De slutter godt om kroppen når G-kreftene presser på. 
Standardutstyrslisten er faktisk ganske bra på ST. 

Den leveres med ST-stylingpakke, ekstra instrumentpanel for olje- og turbotrykk samt oljetemperatur, adaptive bi-xenon-lys, sportspedaler, 18-tommers felger og mye mer. 
I tillegg kan du kline til med Førerassistanse-pakke (inkluderer blant annet nødbrems opptil 50 km/t, ulike førerassistanse-systemer og skiltgjenkjenning) til 8.300 kroner. 

18-tommer standard 

Er du mye på bane med bilen kan du oppgradere til 19-tommers felger og større bremser (335x25 mm) til prisen av 7.000 kroner. 
Navigasjon koster 9.000 kroner, oppvarmet ratt koster 1.500 kroner og ryggekamera 2.100 kroner. 

Penger rett i avgiftskassa 

Ford tror 70 prosent av kundene vil velge ST med dieselmotor. 
Årsaken er åpenbar ettersom den koster fra 373.000 kroner kontra bensinutgaven fra 451.000 kroner. 
78.000 kroner ekstra er sviende mye penger som går rett til statskassa. 

Ford Focus ST er herlig presis, fast og sportslig. 
Den lystrer et hvert lille touch på gasspedalen med et nokså brutalt skyv. 
Sjelden har det vært morsommere å traktere fjellveiene utenfor Barcelona. 
Men kjører du bensinutgaven først er overgangen til dieselutgaven drepende. 

Det er som å gå fra tidenes fest til å havne på et heller dølt nachspiel uten tegn til samme sprell. 

Dieselmotoren på 185 hestekrefter kan vise til et høyere dreiemoment på 400 
Nm mot bensinmotorens 345 Nm. 
I tillegg har den lavere CO2-utslipp og forbruk. 
Men der slutter også fordelene. 
For selv om den oppleves som sterk, er den ikke i nærheten av å ha samme moro-faktor som de 250 bensinhestene gir deg. 

Klar favoritt 

Dieselen kler best langstrekker, men ST er som skapt for svingete veier. 
Har du råd er derfor anbefalingen å gå for bensinversjonen. 
Lyden er i tillegg helt rå! 
Det til tross for at den er kunstig fremstilt, slik vi er kjent med fra blant annet Lexus IS 300h. 

Til dere som måtte savne det lille smellet første generasjon Focus ST ga oss i det vi gikk av gasspedalen etter akselerasjon, så kan vi opplyse at det ble droppet tidligere av hensyn til miljørestriksjoner. 
CO2-fokuset er skjerpet betydelig siden. 

Ford Focus ST vil uansett bli et sjeldent syn på norske veier. 
Importøren anslår et salg på 100-150 biler, hvor flesteparten altså er diesel og hvor stasjonsvogn utgjør rundt 40-45 prosent. 

Reiseomkostningene til denne reportasjen er dekket av importøren. 
Les mer her 
