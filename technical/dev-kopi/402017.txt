Restaurantanmeldelse:Sentralen treffer blink 

Litt høy musikk og slurvete servitører til tross , Sentralen lager fortsatt veldig god mat. 

– Lyst på en liten snack før maten? 
Vi har østers med litt ingefær og chili, opplyser servitøren. 
Vi tar gjerne en østers hver før de andre rettene, men får kjapt seks østers på bordet. 
Bitte små østers til 48 kroner pr. stykk blir en ekstremt dyr liten snack til 294 kroner. 

Ikke alt man vil se 

Sentralen åpnet dørene for over to år siden i Norges eldste sparebankbygg. 
Det flotte kulturbygget inneholder både restaurant og kafé i 1. etasje, og vi har fått bord rett ved det store åpne kjøkkenet. 

– 
Det kan være stas å se kokker i aksjon, men når man ser kokker dra seg i skjegget eller servitører som bøyer seg over og spiser av mat på benken, kunne de like godt stengt igjen hele det åpne kjøkkenet. 
Det er greit med en uformell stil, men det skjerper ikke appetitten, mener spisefølget. 

Tindermat 

Lokalet minner om mange andre restauranter i byen. 
Store rør i taket, trebord, enkle stoler, bestikk i eske på bordet og store vinduer mot Øvre Slottsgate og Tollbugata. 
Musikken er middels høy, slik at vi ikke får med oss alle detaljer fra Tinder-daten på bordet ved siden av oss, men man hører godt hva servitøren sier. 

Fermentert jordskokkbrød 

Menyen består av en seksretters meny til 625 kroner eller 12 små deleretter man kan plukke fra. 
Vi har valgt det siste, og etter 15 minutter kommer de første rettene på bordet. 
Det ser veldig godt ut. 
En av kveldens beste er fermentert jordskokkbrød – et saftig og luftig brød vi dypper i Rørosrømme og fritert torskerogn. 
Salt og friskt og veldig godt. 

You bet! 

En av klassikerne på menyen er betetartaren. 
En stor porsjon er toppet med et egg og masse revet pepperrot, pinjekjerner og grønne klatter med estragonmajones. 
Smaken er nydelig. 
Kombinasjonen av de søte betene, peppersmaken fra både pepperrot og estragon – som gir et litt skarpt og bittert innslag, er meget god. 
Det er lett å skjønne at denne har vært lenge på menyen. 

Etter en litt famlende start er servicen god gjennom resten av måltidet. 
Sentralen gjør lurt i å sette både vinflasker og vannflaske på bordet, slik at man ikke venter på servitører for etterfylling. 
Vinkartet byr på mange spennende biodynamiske og oransjeviner, så her kan du få noen heftige dråper i glasset. 

«Margre» saker 

Margbein burde vært obligatorisk på alle restauranter i byen, denne fete, deilige lårbeinsbiten man skraper ut. 
Det er dessverre litt forskjell i mengden marg i de to, men den ene får godkjent. 
Tilbehøret er en deilig skive ristet surdeigsbrød og grønne jordbær med en herlig, frisk syrlighet som står godt til fettet. 

– Husker du beinmargen vi fikk på Punto Mx i Madrid? 
Den var fantastisk. 
Vil du besøke en mexicansk restaurant utenom det vanlige, bør man dra dit, sier spisefølget. 

Dermed pasta! 

Neste rett er røkt kolje. 
Mange har spist røkt hyse med gulrotstuing og eggemør, men her kommer den i en litt annen innpakning. 
I bunnen ligger hjemmelaget, litt for bløt pasta, med saftige hvite fiskebiter med god røyksmak. 
Søte biter fermentert gulrot følger med, sammen med masse revet Bufar – den gule, faste kumelksosten fra Valdres. 
Her trer alle smakene fint frem, og retten er bra balansert mellom det salte, søte og syrlige. 

Havspagetti 

Siste servering før desserten er kveldens dyreste rett. 
De fleste koster fra 95–175 kroner, men kongekrabben koster hele 345 kroner. 
Det er til gjengjeld masse krabbe. 
Best er de største bitene, som er saftige og sødmefulle. 
Krabben bader i en kraftig og småpiffig smørblanding laget på bakte tomater og masse urter. 
På toppen ligger deilig, krisp remmetang, også kalt både havets grønne bønne, knappetang og havspagetti. 
Den har en fin nøttaktig smak som egner seg godt i retten. 

Nydelig avslutning 

Tinderdaten ved siden av går ikke særlig bra. 
Han ønsker en seksretters meny, hun har spist før, sier hun og går for en enkeltrett. 
Deretter sitter de med hver sin mobil før regningen kommer. 

Vi får snøret i bånn når desserten kommer. 
Den er nemlig et høydepunkt. 

Hvit sjokoladeparfait er dekket av pasjonsfruktgelé og marengs. 
Det er friskt, syrlig og passe søtt, med crumble og deilig pasjonsfruktpuré ved siden av. 

– Alt i alt et meget godt og vellykket måltid, selv om det er småplukk å rette på, avslutter spisefølget. 
