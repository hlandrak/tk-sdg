Murder Mountain:Det voldelige, grønne skiftet | 
Anmeldt av Asbjørn Slettemark 

Hvorfor blir 300 mennesker årlig meldt savnet i Humboldt County? 
Murder Mountain ser på legaliseringen av den brutale og lukrative marihuanabransjen i California. 

Ved første øyesyn er Murder Mountain nok en dokumentarserie i rekken av Netflix’ graving i internasjonalt ukjente kriminalsaker. 
Making a Murderer tok for seg dommen mot Steven Avery og Brendan Dassey, Evil Genius fortalte historien om det bisarre drapet på pizzabudet Brian Wells, og Murder Mountain drar til California for å etterforske Garret Rodriguez’ forsvinning. 

Tilsynelatende enkelt, men bak den generiske tittelen skjuler en rykende aktuell historie seg. 
Murder Mountain går bak kulissene til en amerikansk forretningsrevolusjon verdt milliarder: legaliseringen av marihuana. 

Trimmigrants: 
Deltagere i den uoffisielle versjonen av Farmen 

Det starter uansett med opphenging av true crime-rammen: 
I Humboldt County forsvinner hvert år dobbelt så mange mennesker som snittet for resten av California. 

Området er kjent for sine mange marihuanafarmer, og såkalte trimmigrants – unge folk som drar til Humboldt for å tjene raske grønne penger når marihuanaplantene trimmes for salg. 
Disse var blant de drøyt 300 menneskene som ble meldt savnet i Humboldt i 2016. 

Mange av disse hadde av naturlige årsaker kuttet kommunikasjonen med familie og venner da de inntok denne uoffisielle versjonen av Farmen, men Murder Mountain har ikke fått kallenavnet uten grunn. 

Eks-hippier møter byråkrati, regler og gebyrer 

Murder Mountain begynner med å lete etter Garret Rodriguez, en opportunist fra San Diego som dro fra familien for å tjene kjappe penger på marihuanadyrking. 
Rodriguez satte seg i en hvit pickup, rettet blikket mot Alderpoint – området i Humboldt som kalles Murder Mountain – og så seg aldri tilbake. 

Da han forsvant forsøkte familien først det lokale politiet, men hyret etter hvert inn privatdetektiver til letingen. 
Bak en ås av marihuanagårder, fraværende politi, metamfetaminmarinerte konkurrenter, borgervern og sikkerhetsvakter med hagle og ansiktsmaske fant de til slutt Garret. 
Da var han drept og dumpet i en grav så grunn at ene foten stakk opp fra den fuktige jorden. 

Josh Zemans dokumentarteam tilbrakte ni måneder i Humboldt County, og skulle etter eget utsagn ikke lage en dokuserie om Garret Rodriguez’ forsvinning. 
Denne delen av historien er da heller ikke den mest interessante. 

California legaliserte rekreasjonell bruk av marihuana i 2016, og det gamle forbudet ble opphevet 1. januar 2018. 
Lovendringene har kastet det ulovlige miljøet av ulovlige marihuanabønder inn i et kappløp for å bli en del av den regulerte delen av bransjen, og utfordringene står i kø for eks-hippiene. 

Eviglange søknadsprosesser, stort byråkrati og nye regler fra et villnis av statlige institusjoner er noen av dem, men det kanskje minst overkommelige er avgiftene og skattene man må betale som lovlig marihuanabonde. 
Det nye systemet fremstår designet for Big Pharma heller enn den lille dyrkeren som vil dyrke i fred for razziaspøkelset, og frustrasjonen er til å ta og føle på når dyrkerne leverer inn tjukke søknader. 

Et skattevennlig marked ble overtatt av kriminelle gjenger og mafia 

Samtidig som Murder Mountain viser fremtiden for marihuanabransjen – som later til å være at alt blir styrt av noen gigantfirmaer som betjener massemarkedet, mens noen kvalitetsbevisste mikrodyrkere serverer et kresent aficionado-publikum – tegner den også et dystert bilde av den snart tilbakelagte war on drugs. 

I 2018 fremstår kriminaliseringen av marihuanabransjen nesten komisk, men mest som en meningsløs og kostbar feilvurdering. 
Det førte til en unødvendig forråing av et miljø som for flere tiår siden kunne drevet jordbruk, og mens staten tapte milliarder i skatteinntekter (marihuanabransjen spås av noen å nå en omsetning på 40 milliarder dollar i løpet av de neste årene) ble det lukrative markedet overtatt av gjenger og mafia. 

Tillit mellom tidligere politi og røver? 

Murder Mountain fungerer best når den viser disse konsekvensene, og hva som nå skal skje med bransjen. 
Da trår regissør Zeman til med gode kilder, interessante intervjuer og scener en dokumentarregissør bare kan håpe på. 
Rett etter legaliseringen har trådt i kraft drar filmteamet ut med lokale politifolk for å foreta razzia hos dem som driver ulovlig, men etter at de har dundret inn med våpnene hevet og håndjernene parat, viser det seg at den aktuelle bondegården har alt på stell. 

Ikke bare driver eieren med lisens, gården har til og med noen offentlige papirer som politifolket aldri har sett med egne øyne før. 
Der og da skjønner man hvorfor småbymyndighetene og de tidligere ulovlige bøndene har en lang vei å gå før det finnes tillit mellom tidligere politi og røver. 

Severdig dokumentar, selv om den mangler en sluttspurt 

Garret Rodriguez-historien har ingen lykkelig slutt, men Murder Mountain lykkes delvis i å vise frem den voldelige underverdenen som omgir marihuanagårdene. 
Krangelen om penger utløste drap, som så ble «etterforsket» av et upålitelig borgervern. 

Få av disse snakker og politiet har ikke mye å si, så kritikken fra den avdødes egen familie mot politiet blir i stor grad hengende i luften. 
Dermed blir Rodriguez-saken hengende i luften som en tragedie uten større konsekvenser. 
Selv om Murder Mountain fenger voldsomt i miljøskildringer og aktualitet, mangler den en sluttspurt og konklusjon. 

Det er ofte prisen å betale for å kaste seg på nye spor etter man har satt utgangspunktet, men det hindrer ikke Murder Mountain fra å være høyst severdig. 
