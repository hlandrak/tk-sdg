Lego skuffer ikke
Superheltmoro for store og små. 

Det skal noe til å få såpass mange lisensierte figurer med på laget som Warner har klart i dette spillet. 
Her kan du boltre deg med over 100 Marvel-figurer, noe som ikke minst vil appellere til samlemanikerne. 
Lego Marvel Super Heroes er nemlig bygget etter samme modell som alle de andre spillene med danske byggeklosser: 
Du spiller igjennom det samme brettet igjen og igjen for å låse opp nye ting ved hjelp av nye figurer du har plukket med deg fra andre brett. 
Dette gir et allerede stort og omfattende spill enda mer holdbart enn det ellers ville ha vært. 

Figurene i Lego-spillene begynte å snakke for ikke så lenge siden, og det har de fortsatt med her. 
I tillegg blir vi introdusert for figurer som nærmer seg Duplo-størrelse, blant annet Hulk og andre supersterke hissigpropper. 
Ellers går det mye i det samme som før, men det gjør jo ikke noe, så lenge det fungerer. 

Warner har gjort en god jobb med å beholde særpreget og fargepaletten i Marvels ulike tegneserieeventyr. 
I tillegg er opplegget såpass velkjent og lettfattelig at det passer like godt for folk som aldri har hatt noe forhold til Spider Man, Wolverine, Iron Man eller noen av deres alter egoer. 
Og den velkjente humoren fra tidligere spill er godt bevart. 

Vanskelighetsgraden er akkurat passe utfordrende for både store og små, og dette er såpass gøy at du risikerer å bli sittende og spille videre i mange timer etter at de håpefulle har inntatt drømmeland. 
Akkurat slik skal et godt barnespill være. 
