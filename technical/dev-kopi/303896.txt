Kontrollert råskap fra Kristopher Schau & Co
Ikke noe tull her, med The Dogs er det blodig alvor. 

ALBUM: 
Det må være lov å mene at The Dogs har vært en eneste stor rockklisjé, fra musikk til tekster og coverbilder. 
Men hva skjer når bandet rett og slett blir så bra at det vokser seg større enn klisjeen? 

Avansert 

«Swamp Gospel Promises» var en sterk søknad. 
Ganske nøyaktig ett år seinere er det bare å fastslå at det er fint lite igjen av klisjeen. 
Med «Death By Drowning» er det rett og slett «fare» for at de har laget sin mest produserte - og beste - plate. 
Spilt inn live i studio. 

Rock'n'roll 

Musikken er nå blitt så avansert at den snart ikke kan kalles verken punk eller garasjerock, men simpelthen må katalogiseres under rock'n'roll. 

Dessuten - og det er viktig - det er nok intensitet og desperasjon i uttrykket til at frontfigur Kristopher Schau (46) kunne overtatt Iggy Pops plass i The Stooges på en god dag. 
Det er mye av råskapen deres i The Dogs. 

Schau får forresten hjelp til å «vræle» enda høyere av Torgny Amdam (Amulet) på åpningen «Oslo», og Frank Hammersland (Pogo Pops) korer på fire låter. 

Kanonlåter 

The Dogs er et godt eksempel på at rocken kan fungere på sitt aller beste når den er på sitt enkleste, særlig når du samtidig kan toppe med kanonlåter som Schaus ultrafengende «Why Is The Flesh So Strong» (som kan minne om Sivert Høyem og Madrugada, med strykere) og «Please Say Something» (Mads Martinsen / Kristopher Schau) med Kenneth Simonsens munnspill som hjelpemotor. 

«It Still Hurts» (Schau) og «The Rain Held A Thousand Needles» (Martinsen/Schau) er to andre høydepunkter, mens prisen for den tøffeste låttittelen går til «All Of Us Kids Were Accidents». 

Ingen vei tilbake 

Komikeren gikk kanskje læretida i tulleband som Gartnerlosjen og Hurra Torpedo, mens det ble mer alvor med The Cumshots, SThe Terrifieds og punkmetal-bandet Mongo Ninja. 

Med The Dogs er det ingen vei tilbake. 

Plata slippes 2. januar. 
The Dogs turnerer store deler av februar og mars, med start i Mandal 2. februar. 
