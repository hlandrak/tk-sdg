Mot stjernene med kaospilot
SAKPROSA: 
Carsten Jensen prøver å forstå si samtid. 
Her er ingen stram tråd, i staden ein floke med mange lause endar. 
Men det skal han ha: han utfordrar tanken. 

Carsten Jensen: 
Mot stjernene. 
Om nødvendigheten av å sette seg de høyeste mål. 
Til norsk ved Håvard Syvertsen. 
Forlaget Press. 170 sider. 

Kva er det nå Carsten Jensen har funne på? 
Ein tittel som «Mot stjernene. 
Om nødvendigheten av å sette seg de høyeste mål» fører jo mest av alt tankane mot banal sjølvhjelpslitteratur. 
Er det verkeleg den store danske romanforfattaren og samfunnskritikaren som står bak? 

Svaret er ja. 
Jensen er til å kjenna igjen, sjølv om den siste boka skil seg frå det meste han har skrive tidlegare. 
«Mot stjernene» er ei rapsodisk samling tankar og opplevingar som har det til felles at dei prøver å få grep om vår kaotiske samtid. 
Om resultatet også til tider blir forvirrande, så skal denne meldaren – mann (64) – vera forsiktig med å klandra forfattaren – mann (66) – for akkurat det. 
Enkelt er det ikkje å forstå verda, aller minst i dag. 

Vi gjerne tru på menneska 

Jensen er ein radikal og liberal mann som gjerne vil tru på menneska. 
Og aller mest på ungdommen. 
Men han opnar med å etterlysa opprøret, ei etterlysing som tankevekkande nok blir utløyst av synet av 400 unge studentar som flittig noterer frå førelesinga til ein gammal fransk marxistisk filosof. 
Marxisten er nemleg på pensum, må vita. 
Eksamensrelevant. 
Jensen konkluderer syrleg: 
«Revolusjon som eksamenspensum er revolusjon som parodi.» 

Meir om og av Carsten Jensen: 

Han går vidare i si jakt på ungdommens sanne vesen, og stoppar opp ved den norske serien «Skam», som er blitt så populær i Danmark og andre land at serien truleg må seia noko universelt om det å vera ung i det 21. hundreåret. 
Dei unge i «Skam», konstaterer Jensen, er «helt alene i verden», og «trygghetssøkende inntil det uselvstendige». 
Autoriteten er gruppa, og utanfor den finst «ikke annet enn fortapelsen». 
Dei er alle saman «jeg-svake», men saman er dei «vi-sterke». 

Tvisyn på ungdomskulturen 

Dette er interessante observasjonar, og endå meir fascinerande er Jensens tvisyn overfor dei. 
Han set sin lit til at ungdommane i «Skam» vil oppdra ein generasjon «til en fellesskapsfølelse som ikkje er ekskluderende, men det motsatte, romslig og tolerant.» 
Seinare i boka vedgår han at han har fått eit nytt og positivt syn på dataspel, og spør om desse spela, med sin leik og fantasi, er det som skal redda verda. 

Samstundes ryggar Jensen tilbake for ein ungdomskultur dominert av sosiale medium, der ungdommen vegrar seg mot å utforska sjølve livet og i staden forskansar seg framfor skjermen på tenåringsrommet. 
Og ekstremvarianten av den heimlause i cyberspace heiter Anders Behring Breivik. 

Mens Jensen altså prøver å sjå håpefullt på dei «jeg-svake» i «Skam», er heltane hans like fullt dei «jeg-sterke», aller mest hovudpersonen Lauren Olamina i Octavia Butlers romanar, ei svart tenåringsjente som startar ei stor folkerørsle for eit alternativt samfunn. 
Og mens Olamina er fiktiv og kanskje for god til å vera sann, fyller Jensen opp med verkelege heltar: unge Emma González, ei moderne Jeanne d’Arc som protesterer mot skuleskytingar i USA, og varslarane Edward Snowden og Christopher Wylie, som følgjer samvitet og det moralske imperativ. 
Han konstaterer bittert at Barack Obama svikta. 
Han strekte seg ikkje mot stjernene, ikkje mot dei høgaste måla. 
For det trengst for å berga demokratiet og byggja den nye, globale klimastaten. 

Lause endar 

Slik fartar Carsten Jensen rundt i rommet mellom høgstemt idealisme og kaldblodig samfunnsanalyse. 
Den som leitar etter ein stram tråd, må nøya seg med ein floke med mange lause endar. 
Styrken hans er framfor alt dei fortetta, fyndordaktige og ofte paradoksale formuleringane: 
«Det velkjente vonde er alltid bedre enn det ukjente gode.» 
«(Skolens) viktigste fysiske øvelse, og det gjelder ikke bare i kroppsøving, er en rett rygg.» 
«Velferdsstaten var ikke en idé som ble satt ut i livet. 
Det var livet som skapte en idé(…)» 

Carsten Jensen er kanskje ikkje alltid på sitt aller beste i denne boka. 
Men han får oss stadig til å reflektera, også under ein banal tittel. 
Og stemma hans er svært gjenkjenneleg i Håvard Syvertsens norske versjon. 
