Spillanmeldelse:«Dark Souls: 
Prepare to Die Edition» 

(VG Nett) 
«Dark Souls: 
Prepare to Die Edition» er en slurvete port som trenger en uoffisiell, hjemmesnekret oppdatering for å fungere skikkelig på PCen. 
Samtidig er det også genialt. 

Vanskelighetsgraden trenger jeg ikke si noe om, ettersom tittelen langt på vei har gjort jobben for meg. 
«Dark Souls» var et av fjorårets beste og sannsynligvis vanskeligste rollespill, og ting har ikke blitt noe lettere i PC-versjonen. 
Som altså har tilnavnet «Prepare to Die Edition». 

Å være vanskelig er i seg selv ikke noe som fortjener heder og ære, det er måten vanskelighetsgraden brukes til å forme spilluniverset og historien på som er så imponerende. 
Den dystre atmosfæren av kullsvart håpløshet skapes ikke bare av grafikkstil og lydbilde, men også av selve spillmekanikken. 

Man føler seg aldri trygg i «Dark Souls», rundt hvert hjørne lurer døden. 
En død som kan koste deg sjelene du har ofret blod, svette og tårer for å samle sammen. 
Uten sjeler får du ikke kjøpt nytt utstyr, oppgradert det gamle eller forbedret spillfiguren din. 

Samtidig er døden så vanlig i «Dark Souls» at det nesten kan anses som en del av læringsprosessen. 
Og beskytter man seg skikkelig, er oppmerksom nok og perfeksjonerer angrepene sine, får man uttelling. 
For «Dark Souls» er aldri egentlig urettferdig, det er alltid din egen skyld når «You are dead»-skjermen dukker opp. 

«Dark Souls» på konsoll var altså et spill av svært høy kvalitet, med en atmosfære og en spillmekanikk som gjorde småproblemer med for eksempel kamerakontroll til nettopp det, småproblemer. 

«Prepare to Die Edition» på PC har større problemer, for her er det virkelig ikke løftet mange fingrene for å optimalisere spillopplevelsen for databrukerne. 
Alt av instruksjoner er i Xbox 360-format, fra åpningsbildet som ber deg trykke «Start-knappen» til innføringen hvor man blir bedt om å trykke på grønne «A»-knapper og røde «B»-knapper. 

Musebevegelser føles tidvis som seig sirup og man fortsetter å svinge rundt om på spillkameraet når man for eksempel navigerer utstyrsmenyen. 
Er det ett dataspill man bør vurdere å bruke en håndkontroller på, så er det «Dark Souls». 

Det andre, store problemet til «Prepare to Die Edition» er at grafikkinnstillingene og oppløsningen er låst fast på et håpløst lavt nivå. 
Rett fra butikkhyllen ville ikke grafikken ha vært i nærheten av å imponere for fem år siden, i dag ser det fryktelig utdatert ut. 

Heldigvis har en dyktig «Dark Souls»- spiller lagt ut en uoffisiell programoppdatering som fullstendig løser problemet. 
Med denne ser ikke bare «Dark Souls» fantastisk bra ut, ytelsen har for mange blitt bedre. 
Her kan du laste ned den. 

Til tross for sine svakheter er «Dark Souls» fortsatt et helt unikt rollespill og et «must» for alle seriøse tilhengere av rollespill-genren. 
«Prepare to Die Edition» inneholder dessuten en liten utvidelsespakke med nye områder og fiender, noe som særlig «Dark Souls»-veteraner vil sette pris på. 

Allikevel kan From Software takke en driftig og teknisk kyndig amatørblogger for at PC-versjonen beholder sitt gode terningkast. 
For selv om «Prepare to Die Edition» faktisk er et meget godt alternativ, er «Dark Souls» fortsatt hakket bedre på konsoll. 

PS: 
«Prepare to Die Edition» kommer også på PS3 og 360 mot slutten av oktober. 

DARK SOULS: 
PREPARE TO DIE EDITION Plattform: 
PC Genre: 
Rollespill Alder: 16 år Utvikler: 
From Software Utgiver: 
Namco Bandai Games 
Mer info (Wikipedia) 
