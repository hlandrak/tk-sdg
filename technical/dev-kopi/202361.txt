Dinside kjører Lexus RX 450h
Det har rent mye vann under broene siden første gang vi kjørte Lexus RX hybrid. 
Her er fjerde generasjon RX - og tredje generasjon som hybrid. 

Det er over ti år siden vi ble voldsomt imponert over hybrid-SUVen RX 400h. 
Etter å ha prøvekjørt den splitter nye generasjonen, er det derfor godt å konstatere at den japanske premium-produsenten ikke har ligget på latsiden siden den gang. 

Var nyskapende 

17 år har gått siden Lexus, som en av de første aktørene i markedet lanserte sin første crossover, en krysning mellom tradisjonell SUV og klassisk personbil Det var RX 300 (som vi testkjørte), og den fikk raskt suksess, særlig i det nord-amerikanske markedet. 

RX, som sammen med den nye M-klassen til Mercedes hadde skapt en ny premium-bilklasse, ble fulgt opp av generasjon 2 i 2003 og for ti år siden var Dinside tilstede på den epokegjørende lanseringen av den første hybrid-crossoveren: Lexus RX 400h. 
Den imponerte stort med sin avanserte og nyskapende teknologi. 

Fjerde generasjon RX 

2009 så en tredje generasjon RX dukke opp og med den en hybrid med økte ytelser, som fikk navnet RX 450h. 

Og nå er altså fjerde generasjon på plass, og vi fikk muligheten til å kjøre den under den internasjonale lanseringen, selvsagt med to vesentlige spørsmål i bakhodet: 

Hvor mye bedre er den blitt, og er det nok til å holde tritt med konkurransen? 

For å starte med det siste spørsmålet: 
Mye har endret seg på ti år og Lexus-teknologien har gradvis blitt fintunet og forbedret - men ikke fundamentalt. 
I mellomtiden har konkurrentene helt nylig kommet på banen med hybridversjoner av sine SUV-er, men felles for dem er at det er ladbare sådanne. 

Fortsatt ikke ladbar 

Det vil nok derfor overraske mange at Lexus heller ikke denne gangen har lansert en ladbar RX, ikke minst fordi det (i det minste på papiret) ville gitt enda hyggeligere forbruks-og utslippstall. 

Hva svarer så Lexus-ledelsen til kritikerne av teknologivalget deres for tredje generasjon RX-hybrid? 
Jo, ifølge dem er det sannsynlig at få eiere av ladbare hybrider bruker dem slik det er tenkt, nemlig med jevnlig lading fra stikkontakt. 
Da forsvinner også fordelene disse kan ha. 

Ja, faktisk ser Lexus - i likhet med konsernmoder Toyota - så mange fordeler ved å la være å gjøre hybridene ladbare, at de vurderte å reklamere for RX 450h som en plug-free hybrid... 

Plug-free-fordeler? 

Blant fordelene er at de egner seg like godt til bykjøring og til langkjøring, at de ikke har noen rekkevidde- eller ladeproblematikk, at teknologien er utprøvd gjennom mange år, at man slipper å tenke på ledninger og kontakter og å plugge inn bilen, og selvsagt at bilen blir lettere og får bedre bagasjeplass. 

Og dermed har vi altså tredje generasjon RX 450h med en videreutviklet utgave av teknologien de introduserte for over ti år siden. 

Det innebærer i 2016-modellen, som på de foregående, en bensinmotor og to elmotorer, en foran og en bak. 

Oppjustert drivlinje 

Bensinmotoren er en videreført og fintunet 3,5-liters 
V6 som fungerer i atkinson-syklus og yter maksimalt 262 hestekrefter med et dreiemoment på opptil 335 newtonmeter. 
V6-maskinen samarbeider med en elektromotor foran som kan bidra med 167 hestekrefter og 335 newtonmeter, mens den mindre elmotoren bak kan produsere opptil 68 hester og 139 newtonmeter. 

Totalt gir dette en såkalt maksimal system-effekt på 313 hestekrefter, opp fra 299 på forgjengeren. 
Noe dreiemoment er det ikke mulig å oppgi nøyaktig, da trekkraften er kontinuerlig variabel. 
Likevel kan Lexus indikere at denne alltid vil befinne seg innenfor et område mellom 474 og 809 newtonmeter. 

Vi opplever uansett motoriseringen som tilstrekkelig. 

Som tidligere har ikke RX-hybriden noen girkasse i vanlig forstand, men en kontinuerlig variabel transmisjon (CVT), som sørger for en kombinasjon og overføring til drivakslene av kreftene fra de tre motorene. 
Denne CVT-transmisjonen er blitt forbedret og virker mindre masete enn tidligere, selv om den ikke er laget for at man skal tråkke gassen i bånn og la den bli der. 

Da lyder en kontinuerlig dur fra V6-motoren som ikke avtar før man slipper opp gassen. 
Den meget effektive støydempingen gjør uansett at lyden aldri blir irriterende. 
Og brukes gasspedalen riktig, fungerer kraftoverføringen upåklagelig og er rimelig rask. 

Og en akselerasjon fra 0-100 kilometer i timen på rett i underkant av åtte sekunder (7,7 er oppgitt), er raskt nok selv om bilen aldri oppleves spesielt rask - bare tilstrekkelig. 
Trekkraften er imidlertid god og bilen har til enhver tid gode forbikjøringsegenskaper. 
Fremdriften blir behagelig og aldri rykkete. 

Slående design 

Designmessig har Lexus RX 450h fått et kraftig skjerpet formspråk, og den ligner ikke på noe annet i bilverdenen. 

Spranget er altså stort fra den relativt banale og konsensuelle formgivningen fra årtusenskiftet, og nye RX fremstår tydelig som storebror til den mer kompakte NX, som vakte berettiget oppsikt med sin vågale linjeføring da den ble lansert. 

DUELL: 
Lexus NX 300h mot BMW X3 Nye RX har blitt større enn forgjengeren og er nå rimelig røslig med sine 490 centimeter i lengden og nesten 170 centimeter i høyden. 
I forhold til lengden er akselavstanden på 278 centimeter relativt kort og sett i profil er overhenget foran nesten påfallende. 

Nykommeren har dermed blitt romsligere enn tidligere og det er særlig baksetepassasjerene som nyter godt av det. 

Bagasjerommet er også en del større uten at vi fikk inntrykket av så mye plass som det offisielle tallet på 570 liter tilsier. 

Bedre oversikt 

Ute på veien blir vi fort fortrolige med doningen og merker oss at Lexus ikke har løyet når de har lovt bedre utsyn både fremover og bakover. 
Forover gir designen på den nye modellen et utvidet synsfelt fremover. 
Dette gjør det også lettere å beregne bilens bredde, hvilket er nyttig i trange gater, tett trafikk og på parkeringsplasser eller -hus. 
Dette er gjort ved å optimalisere plasseringen av A-stolpen, som er trukket noe tilbake, og C-stolpen, som har fått en rettere vinkel i forhold til bilens skulderlinje. 
Samtidig er dashbordet plassert noe lavere enn før. 

Behagelig kjøreopplevelse 

Kjøremessig er den helt på høyden uten å utmerke seg spesielt når det gjelder kjøreegenskaper. 
Den fremstår som godmodig, selv om den kan gjøres noe mer dynamisk (uten å bli sportslige på noen måte) i Sport-innstilling. 
Sistnevnte kan inndeles i Sport S og Sport S Plus hvis man har en versjon med det adaptive understellet. 

Sport S Pluss innebærer avstiving av understellet og mer sportslig styreutveksling, som gjør bilen mer underholdende å kjøre aktivt. 

Det vil likevel alltid merkes at bilen er tung, og dette er uansett ikke en bil man hiver rundt i svingene. 
Den er ganske enkelt laget for å kjøres på en sivilisert måte, og vil verken krenge eller duve på en ubehagelig måte. 

Svært konkurransedyktige priser 

I kjølvannet av avgiftsomleggingen som nylig fant sted har prisbildet blitt vesentlig forbedret. 

Ja, RX 450h fremstår nå som svært rimelig i forhold til konkurrenter som Mercedes-Benz GLE 400 4Matic og BMW X5 xDrive35i, særlig med utgangspunkt i samme utstyrsnivå. 

Prisene er som følger: 

Comfort: 725.200 kronerExecutive: 771.400 kronerF 
Sport: 
844.400 kronerF 
Sport S: 909.100 kronerLuxury: 900.800 kroner 

Allerede Comfort-nivået er velutstyrt med alt av sikkerhetsassistanse (Lexus Safety System+), LED hovedlys, skinninteriør, 10-veis el-justering av fører- og passasjersete, el-justerbart ratt med varme, to-soners automatisk klimaanlegg med luftrensefunksjon, justerbare bakseter, nøkkelfri start og adgang, Pioneer-lydanlegg og DAB+ og 8-tommers fargeskjerm. 

Fra Executive-nivået er alufelgene 20-tommere istedet for 18, bakluken åpnes elektrisk, det er parkeringssensorer foran og bak og varme i baksetet. 

På toppnivåene F Sport S og Luxury får man alt tilgjengelig utstyr med unntak av panoramataket til 20.000 kroner og metallic lakk. 

Beste kjøp i luksusklassen? 

Alt i alt fremstår nye Lexus RX 450h som et svært attraktivt produkt i luksus-SUV-segmentet. 

Du får mye bedre plass og en kraftig forbedret totalpakke i forhold til tidligere, samtidig som prisen har gått kraftig ned. 

Når man konstaterer hvor mange nordmenn som i dag legger fra 700.000 kroner og oppover i ny bil er det derfor ikke vanskelig å spå at nykommeren fra Lexus vil bli meget etterspurt fra den kommer hit til landet i januar/februar 2016. 

Reiseomkostningene til denne reportasjen er dekket av importøren. 
Les mer her 
