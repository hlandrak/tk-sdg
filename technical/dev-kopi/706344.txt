Storslått Spiritualized på minimalt budsjett
En strålende seier for staheten. 

Spiritualized: 
"And nothing hurts" (Bella Union/Border) 

Det er gått seks år siden forrige album fra Spiritualized, og Jason Pierce har jobbet alene hjemme i Øst-London. 

Han ønsket den store lyden bandet serverte på konserter, men måtte nøye seg med en laptop. 
Mens han før tilbrakte lang tid i studio, gjorde pengemangel at han måtte lære seg en helt ny måte å jobbe på. 

Det gikk uker og måneder med prøving og feiling. 
I hodet hørte han symfoniorkestre og gospelkor, så hvordan gjenskape det? 
Han lyttet, samplet og spanderte studiotid på trommene. 

Han følte galskapen true, men til slutt var ni sanger klare og 52-åringen skrev tekster om å akseptere at livet har passert middagshøyden. 

Resultatet er Spiritualized av klassisk format. 
Pierce åpner med vakre "A perfect miracle" og herlige "I'm your man". 

Vil du ha den lange støyutgaven, er "The morning after" sangen å gå til. 
Er det fred i sjelen du søker, etterfølges den av "The prize" og "Sail on through". 

Storslått, mot alle odds. 

Beste spor: 
"A perfect miracle", "I'm your man", "Damaged", "The prize". 
