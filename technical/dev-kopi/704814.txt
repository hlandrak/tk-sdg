Pappmagi på skjermen
Der klinte jeg til henne med kortet, gitt. 

Jeg har sagt opp jobben i Aftenbladet, og skal flytte fra Rogaland, så det er er vel like greit å komme med tilståelser. 
Jeg synes Magic-spilling i virkeligheten er utålelig kjedelig, og kommer aldri mer til å bruke tid på å kaste pappmonstre på bordet i håp om at mitt monster slår ditt monster. 

Det var godt å få det ut. 
Jeg føler meg mye bedre nå. 

Billig moro 

Når det er sagt er Magic på en skjerm atskillig morsommere. 
Det gjelder også denne utgaven av Magic: The Gathering 
— Duels of the Planeswalkers. 

Jeg har vel en følelse av at det først og fremst er dem som allerede har et kjærlig forhold til Magic som vil bli ordentlig glad i spillet. 
For oss andre er det nemlig litt begrenset hvor dramatisk det kan bli at to bildepappkort slår hverandre til blods. 
Men jeg kan ta feil. 

For samtidig er dette en svært smertefri introduksjon til denne serien. 
Her får du en forenklet utgave av kortspillet som så mange bruker år av livet på. 
Er du nysgjerrig, er det i hvert fall billig moro å laste ned dette. 
Jeg husker ikke helt, men jeg tror ikke dette koster mer enn noen tiere på Steam. 
Det er altså svært nybegynnervennlig. 
På mange måter. 

Godsofatidtrøyte 

Er du ihuga fan og vil slappe av alene en dag, eller kanskje spille online med noen som også vil ta det litt rolig? 
Da kan du sette deg rolig i godsofaen og klaske virtuelle kort i maska på motstanderne. 
Du kan også åpne virtuelle kortstokker og sette sammen selv, og det er jo morsomt og etterlengtet. 

Noen vil så klart bli sure på at dette er gjort så enkelt at de fleste kan klare å følge med. 
Disse folkene skal du gi blaffen i, for de er de samme køddene som skjeller ut ukjente i onlinerollespill av ingen andre grunner enn at de er begrensede eksistenser. 
Du trenger ikke 20 års erfaring for å denge motstanderen her, i hvert fall ikke på laveste nivå. 
Og takk for det. 

Historien 

Her er det forresten også lagt til en slags handling. 
Den fyrrige flammekasteren Chandra Nalaar vil ha hevn for noe som jeg har glemt. 
Og det skal du altså hjelpe henne med. 
Det er så klart ikke fryktelig nøye om du ikke følger med. 

Alt i alt er dette et hyggelig bekjentskap, og selv om det ikke er skikkelig Magic ifølge en del tullinger, spiller ikke det noen rolle så lenge du har det morsomt med det. 
