- Som en Grinch med autotuna pipestemme, returnerer Iselin Michelsen
«Jula er hellig, Iselin, og ikke faen om du skal få lov til å dra den gjennom desembersøla på denne måten!» 

Som en Grinch med autotuna pipestemme returnerer Iselin Michelsen i dag fra et fire år langt musikalsk avbrekk, og gir oss det nærmeste vi kan komme prikken over i’en til et allerede forferdelig år. 

Det er altså ikke nok at 2016 skulle ta livet av både Prince, David Bowie, Leonard Cohen og Harambe, være åstedet for en av historiens største flyktningkatastrofer, skremmende terrorhandlinger, Therese Johaugs fall i unåde, OG ikke minst velge realitystjerne-demagogen Donald Trump til lederen av den «frie» verden - nå er også den norske julen under angrep. 

Jeg lar meg ikke lenger provosere av singelutgivelser laget for nettopp det, men et sted går grensen. 
Jula er hellig, Iselin, og ikke faen om du skal få lov til å dra den gjennom desembersøla på denne måten! 

For det første, julenissen er IKKE ute og spiller beachvolley og fester på tacky Trondheimsklubber om sommeren. 
Han bruker sin allerede sårt oppsparte tid til å lage så mange leker han kan før desemberkaoset braker løs igjen. 

For det andre, er vi virkelig ikke ferdig med denne objektiviserende dum-silikondame-med-elendig-musikk-klisjeen nå? 
Jeg mener, da Linni Meister og Lene Alexandra gjorde det, kunne man i alle fall ane en viss – om ikke sjarmerende, så i alle fall småhumoristisk - selvironi oppe i det hele. 

Dette.. er derimot bare trist. 

Så fy skam, Iselin og Soultop Music for deres uprovoserte angrep på julestemningen, som mange av oss allerede sliter nok med å komme i som det er. 
Det vil ta meg store mengder julemarsipan, Disney-maraton, Frank Sinatra, overpynting og oppspritet gløgg for å fortrenge dette totale makkverket av en låt. 

2017 kan virkelig ikke komme fort nok. 
.. 
