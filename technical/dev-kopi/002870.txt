Borteseier igjen
EDM-guden, som håver inn 1,5 millioner kroner per spillejobb, returnerer til åstedet han satte i kok for åtte måneder siden. 
Han leverer varene nok en gang. 

Svenske Tim Bergling har gått fra å være en sjenert soveromsprodusent til å bli en av musikkbransjens største suksesser med sin melodiøst rettede EDM. 
Albumet True fra 2013 består av allsang- og radiovennlige sjangerkrysninger med EDM-fiberet som fellesnevner, Aviciis varemerke. 

P3s Wolfgang Wee mener at, i likhet med vår egen Kygo, Findings-headlineren kan spille en pianokonsert uten å dumme seg ut. 
Samarbeider med Madonna, Aloe Black, Chris Martin og Wyclef Jean vitner om musikalske ferdigheter som lett kan sys inn i den kommersielle popmusikk-pakken. 
Publikumstreffere ved nesten hvert forsøk, der altså. 

Avicii har levert en håndfull låter siden han sist opptrådde på norsk jord, blant annet “Waiting For Love” (hentet fra det forestående andrealbumet som slippes til høsten) og FIFA-kontentumet “The Nights”. 
Det er kanskje ikke så mye nytt å melde hva angår musikalsk progresjon (tolkningen av Nina Simones “Feeling Good” var et artig tilskudd), men 25-åringen har planer om å jobbe med rockesjangeren. 

Uansett fremtidige planer stiller EDM-guden opp på Bislett med en scenerigg og tilhørende svindyre LED-skjermer som viser bilder av asteroider, fallskjermhopp, mosaikk av etellerannet, ulver, ørkenlandskap og det meste du kan tenke deg. 
Og selvfølgelig hissige mengder med fyrverkeri og annet øyegodteri der han står og pendler med armene side til side i takt med sine globale hitproduksjoner. 

Flammene, kruttet og den fargerike konfettien er nøye koordinert med takeoffs og drops. 
Det er nesten ingenting som er overlatt til tilfeldighetene, men hva gjør det når man føler at man står midt i det som kunne ha vært en nyttårsfeiring ganger tre. 

Teamet bak liveopplevelsen har tydeligvis jobbet hardt for å få oss som er tilstede til å føle at vi er en del av noe spesielt. 

Man trenger ikke å være blodfan av Avicii for å la seg rive med på et sånt livsbejaende show. 
Derimot føler man et slags samhold med de tusenvis av oppmøtte som reagerer temmelig positivt på det de ser og hører. 

Avicii, som runder av Findings’ første kveld, serverer et sett som varer i overkant av en time. 
Et nesten fullsatt Bislett Stadion omfavner EDM-guden med vidstrakte armer, ikke ulikt poseringen til stockholmeren (morsomt at han veivet med krykkene på slutten) under kveldens show. 
