«Pjusken – Et vintereventyr» byr på veldreid animasjon for de minste
En myk og humoristisk skildring av naturens ubarmhjertighet. 

Å tilføre dyr menneskelige trekk på film uten å la dem miste sin særegenhet, er en utfordrende øvelse. 
I denne islandsk-belgiske animasjonsfilmen, som også er støttet av Norsk filminstitutt, forsøker filmskaperne å balansere dyrerikets darwinisme med mykere, sosialdemokratiske verdier. 

Hovedpersonen, Pjusken, som tilhører trekkfuglarten sandlo, blir etterlatt av flokken sin på en forblåst islandsk øy fordi han ennå ikke har lært å fly. 
Hvorfor moren hans ikke gjør mer for å finne ham, vil nok flere av de minste lure på, men vi vet jo at fuglelivet ikke er noen dans på roser. 
Dessuten har hun alt mistet sin ektemann, som er tatt av havørn, og har fra før et stort kull å passe på. 

Traumatisert fjellrype 

Fordelen med Disneys skildringer av dyreverdenen er at man fort glemmer naturens lover, ja, ofte blir dyrearten irrelevant. 
Da slipper man vanskelige spørsmål fra de minste. 

Regissør Árni Ásgeirsson og hans team av animatører er islandske nok til å innta en større nærhet til naturen. 
Pjuskens opphold på øya blir en kamp for å overleve, og på veien til redningen – for den kommer – møter han en rekke av den lokale faunaens representanter. 

Den mest interessante av dem er Giron, en traumatisert fjellrype som har det til felles med Pjusken at havørnen har tatt medlemmer av familien hans. 
Giron er tildelt vestlandsdialekt og ser ut som en krysning mellom den avskyelige snømannen, Star Wars-karakteren Chewbacca og Svalbard-rypa. 

Fordomsfulle aksenter? 

Norske dialekter er her brukt like oppfinnsomt som i kinoaktuelle Troll – Kongens hale. 
Det som forvirrer litt er at jordrottene snakker med italiensk aksent, og en røyskatt med solbriller har åpenbart fransk bakgrunn. 

Dyreverdenen er selvsagt også beriket med innvandring, noe som gjenspeiles i språket, men her er aksenten ment å gi en komisk effekt som kanskje er litt fordomsfull? 
Og hvorfor snakker ikke katten, som stadig vekk plager Pjusken, noe språk når alle andre gjør det? 

Disse innvendingene er ikke avgjørende for filmopplevelsen, og de havner fort i bakgrunnen når animasjonen bretter ut det praktfulle landskapet Pjusken beveger seg gjennom. 

Antagonistene mest spennende 

Om Pjusken og hans artsfrender fremstår som litt for søte og pregløse, har de farefulle omgivelsene mer å by på av kontraster og spenning. 
Og det er her animatørene får boltre seg mest. 

Havørnen Skyggen er akkurat passe majestetisk og hovmodig, slik luftens konge skal være. 
Og øyas mistilpassede dyr, som har funnet en frihavn på andre siden av øya, burde vi fått møte på et tidligere tidspunkt. 
De er langt mer interessante og morsomme enn sandloene. 
Derfor ble Pjuskens gjenforening med sine egne et antiklimaks for meg. 
Men jeg tipper de fleste små barn vil være uenig med meg i akkurat det. 
