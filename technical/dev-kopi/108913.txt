Plateanmeldelse:Bertine Zetlitz - «Tikamp» 

Bertine Zetlitz' overgang til det norske språket faller seg naturlig, på en uventet måte. 

ALBUM: 
POP Bertine Zetlitz «Tikamp» (Sony) 

I Bertine Zetlitz' karriere har det lenge vært åpning for flere tilnærminger til artisten. 

Allerede for 15 år siden prøvde hun seg med prosa på norsk (boken «Og dagen inntil nå er god») samtidig med plate på engelsk (andrealbumet «Beautiful So Far»), begge alen av samme stykke. 

En tospråklig forståelse som peker frem mot årets brudd med det engelske språket. 

39-åringen er for øvrig den tredje etablerte norske soloartisten som albumdebuterer på morsmålet så langt i år, etter Tommy Tokyo og Morten Abel - sistnevnte gikk rett til topps på VG-lista forrige fredag. 

Til saken: 
Forventninger om at også Zetlitz skulle trå over i det etterhvert ganske tungt trafikkerte området «visepop med norsk tekst», blir gjort til skamme. 
Singelduetten med Prepple Houmb (som kuriøst nok også gjorde duett med ovennevnte Abel i 1993; filmmusikkslageren «Hodet over vannet»), «Sett at vi sier det sånn», spilt mange ganger på P1, er på ingen måte representativ for resten. 

Men i motsetning til forrige album - «Electric Feet», som kom i kjølvannet av Zetlitz' «Hver gang vi møtes»-deltagelse i 2012 - et kaos av produsenter, ønsker om gamle dager og Samsaya: 
Dette er fylt opp av bedre og mer fokusert elektronisk pop enn hun har levert på lang, lang tid. 

Spesielt andresporet «48 hunder» er en ekstremt deilig sak der språket ikke betyr noe som helst. 
Det vil si at for første gang (som jeg kan komme på) fremstår elektronika med norsk tekst helt naturlig. 

Hadde det bare vært flere slike øyeblikk. 

Fraseringen hennes er like sylskarp som alltid. 
Formuleringene hennes er like skiftende («som om jeg ikke veier et gram/som om jeg var et korn på en strand»), og til tider helt uten mening («høyere enn kinaputter»). 

Men musikken er varmere, føles viktigere og mer variert. 
Selvsagt med underlige sidespor som singelen, «Ingenting» (vals om irrasjonell angst) og Jokke-møter-Coldplays-«Viva La Vida»-låten «Faller sakte». 

En helt overbevisende tikamp er dette albumet ikke, men Bertine Zetlitz viser i alle fall én ting: 
Norskspråklig elektronika er fullt mulig å få til. 

BESTE LÅT «48 hunder» 

TOR MARTIN BØE 
