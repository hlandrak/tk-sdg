En sangbok han kan være stolt av
Det er mye som dreier seg om død her, men musikken er høyst levende. 

Tidløst, kalles slikt som dette. 
Og imponerende. 
Luther Dickinson har latt seg inspirere av gammel folkemusikk og byr på 21 sanger som han har skrevet selv eller med andre.Et sentralt kutt er "Ain't no grave", skrevet like etter farens død og framført med Mavis Staples. 
I forkant får vi nydelige "How I wish my train would come", en sang om dødslengsel der orgelet surkler i bakgrunnen. 

Dickinson er frontfigur i North Mississippi Allstars, og han var gitarist i Black Crowes. 
Jason Isbell, Will Sexton, JJ Grey, et knippe kvinnelige medvokalister og en rekke andre er med på dette soloalbumet med nedstrippet og blåfarget folk, gospel og country. 

Sangene handler om livet han har levd. 

Beste spor: 
"Up over yonder", "Mean ol' wind died down", "How I wish my train would come", "Ain't no grave", "Let it roll", "And it hurts", "Mojo mojo". 
