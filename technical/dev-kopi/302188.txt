Trump-protestvisa til Tore Renberg er til å bli puteflau av
Insisterer på å vekke store følelser. 

SINGEL: 
Trump-protestvisa har rukket å bli en slags sjanger. 

En slags, fordi den spenner over vidt forskjellige musikalske uttrykk. 
Forakten for Donald Trump har nemlig manifestert seg som både meksikansk grindcore, resignert indiepop og breial g-funk, for ikke å glemme en karakteristisk kaotisk will.i.am-singel. 

Min personlige favoritt er nok likevel «Can’t You Tell» av countrysangeren Aimee Mann, hentet fra en samleskive for «a Trump-free America». 
Fremfor å mane til opprør, gjør den hva all americana kan best: 
Rette blikket mot ambivalensen i den individuelle erfaringen – i dette tilfellet en inkompetent, men dypt ulykkelig presidentkandidat. 

«Jimmy Carter for President», første singel fra Tore Renbergs kommende andrealbum, er ikke i nærheten av å røre ved den samme menneskeligheten. 
Der Manns låt er tvetydig, er Renbergs pinlig overtydelig. 

Den er sunget fra perspektivet av en veslevoksen rogalending som følger NRK-sendingen fra valget mellom Jimmy Carter og Ronald Reagan, mens han gafler i seg ostesmørbrød og diller med tusjpenner. 
Med mildt sagt kompetente medhjelpere på laget (Anne Lise Frøkedal, Olaf Olsen og David Wallumrød, for å nevne noen) har Renberg snekret sammen en innbydende, men kaloritung folkhymne som insisterer på å vekke følelser. 

Problemet er at «Jimmy Carter for President» virker blendet av troen på sin egen storhet, i den grad at den er vanskelig å lytte til. 
En kjip tvilling av Tønes, så å si, blottet for humor og sjarme. 

Det skyldes i stor grad den naive sammenstillingen av presidentvalget og Star Wars, som Renberg gjentar i et intervju med Dagsavisen: 
«Hvis Trump vinner, frykter jeg at vi står overfor en galaktisk tragedie.» 
Tja. 
Det verste (og strengt tatt utenkelige) som kan skje er at menneskeheten dør ut. 
Men selv uten oss kommer universet til å gå sin gang, én selvsensentrert parasitt fattigere. 

«Jimmy Carter for President» ønsker å si noe vesentlig om vår samtid, men er i virkeligheten fullstendig intetsigende. 
