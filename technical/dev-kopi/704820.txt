Helt bananas på nostalgi-tripp
Det er ikke vanskelig å forstå at Nintendo velger å skvise mest mulig ut av de klassiske spillheltene sine. 

Ofte fungerer det veldig bra, som når de lager Mario Bros-spill etter samme gamle plattformmal som på 80-tallet. 
Denne gang er det den hardtslående apen Donkey Kong sin tur, og det fungerer minst like bra. 
Dette spillet har riktignok allerede sin Wii-versjon, mens denne er en oppusset, tredimensjonal variant. 
I tillegg har du mulighet til å spille i en ny modus, som blant annet medfører litt flere liv (og dermed litt mindre game over). 

Konseptet er enkelt. 
Noen har stjålet bananene dine, og du skal selvsagt finne dem igjen. 
Spillet er bygget opp på omtrent samme måte som nevnte Mario-spill, men helt umiddelbart slår det meg at dette har en litt annen vanskelighetsgrad. 
Og det blir bare mer og mer vanskelig, spesielt om man har tenkt å få tak i alle ekstra-godbitene som skjuler seg rundt omkring, og som bidrar til at spillet varer mye lenger enn den tiden det tar å rase igjennom alle banene. 
Noe som i seg selv er en tidkrevende affære, for Nintendo sparer heller ikke denne gang på kruttet. 

Dette bør dermed antakelig ikke være det første plattformspillet du serverer til de minste. 
Med mindre du hadde en baktanke om å få hjelpe til mye selv, selvsagt. 
