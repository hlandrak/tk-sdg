Kunstnerisk klimaks
Kanye West lanserte «The life of Pablo» med en storslagen lyttefest og moteshow i Madison Square Garden forrige uke. 
Albumet er ikke til salgs, men kun å høre på Tidal hvor han selv er medeier. 
Den siste uken har derfor strømmetjenesten fått en kraftig økning av lyttere.Det har vel aldri vært noen tvil om at Kanye West er en særegen type, men denne gangen overgår han seg selv. 
West gjør alt for å skape et kunstnerisk klimaks med referanser til kunstneren Pablo Picasso og narkotikakongen Pablo Escobar. 
På gjestelisten finner vi navnene Kendrick Lamar, Rihanna, The Weeknd og Frank Ocean. 
Under låten «Wolves» kan man til og med høre norske Cashmere Cat sin karakteristiske sound som produsent. 

Autotunen som er smurt på i tykke lag for å dekke over West sin mangelfulle vokalprestasjon blir litt slitsom i lengden, men rappingen hans er fortsatt ærlig og ekte. 

Selv kaller han det et gospel-album, noe det er flere referanser til, men her finner man også minimalistiske lydbilder og retro samples som viderefører hans sound fra forgjengeren «Yeezus». 

Albumet er variert og spennende selv om West kanskje er litt for kunstnerisk for sitt eget beste. 
Det kan ikke slå feil når man samler hele A-laget. 
