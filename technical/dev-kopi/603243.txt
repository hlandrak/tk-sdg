«Mia and the white lion»:Leker med løver 

Filmanmeldelse: 
Kosing med løve er neppe å anbefale. 
Men umulig er det tydeligvis ikke. 

11 år gamle Mia (Daniah De Villiers) er ikke glad. 
Foreldrene (mange voksne vil dra kjensel på Mélanie Laurent fra «Inglourious Basterds» i rollen som mamma) har flyttet henne fra venner og skole i London til en avsidesliggende farm pappa har arvet i Sør-Afrika. 
Men så får hun en ny bestevenn i den hvite løveungen Charlie. 

«Mia and the White Lion» er filmet over en periode på tre år, og vi ser både Mia og Charlie vokse foran øynene på oss. 
I Charlies tilfelle betyr det at han blir kjempestor og potensielt livsfarlig, men Mia nekter å gi slipp på ham samme hva mamma og pappa sier. 
Mot slutten går hun til ytterligheter for at han ikke skal ende opp som jakttrofé. 

Historien vil være lett å følge selv for de mindre dyreelskerne og bildene fra savannen er badet i et gyldent, afrikansk lys som kan ta pusten fra noen og enhver. 
Det beste med filmen – hvis vi ser bort fra dens budskap om at det er forkastelig å jakte på dyr i innhegning – er likevel det nydelige, helt ekte samspillet mellom Mia og Charlie. 

Filmfolk sier gjerne at man aldri bør jobbe med barn og dyr. 
Her er det langt på vei barn og dyr som gjør filmen. 
