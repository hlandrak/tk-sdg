Fortsatt på topp
Streaming-tjenestene har overtatt makten i musikkbransjen og musikerne har funnet ut at både publikum og media elsker overraskelser. 
Uten forvarsel gav derfor Kendrick Lamar ut sitt nye album denne uken.«Untitled unmastered» består av demoer fra hans forrige kritikerroste album «How To Pimp A Butterfy». 
Det låter derfor naturlig nok ganske likt, men denne gangen har han tatt sitt særegne og grensesprengende uttrykk enda et lite steg lenger. 
Både albumet og låtene mangler navn og er markert som «untitled» sammen med rekkefølge og en dato. 

Lamar holder fast på fusjonen mellom frijazz, soul, funk, og retro hip hop — noe som fungerer overraskende bra sammen. 

I det siste har de største rapperne som Kanye West og Dr.Dre invitert med en lang rekke kjendiser for å heve sin egen utgivelse. 
Lamar gjør heller ikke hele jobben selv og har med seg gjester i blant annet CeeLo Green og Anna Wise, men hans sound står mer sentralt i lydbildet enn hos sine kollegaer. 

Med en helt særegen rap-stil og like samfunnskritiske tekster, er det vanskelig å ikke sette Lamar øverst på hip hop-tronen. 
Man forventer magi og han leverer, men «untitled unmastered» slår dessverre ikke «How To Pimp A Butterfy». 
