Testet:Mercedes-Benz C-klasse Coupé 

For å danke ut Audi A5 og BMW 4-serie Coupé, velger Mercedes å spille fullt ut på følelser med nye C-klasse Coupé. 

Coupé er en av de mest upraktiske karosseriformene du kan få deg til å velge på en bil. 
Slike biler har kun to dører og begrenset med plass. 

Det forhindrer likevel ikke Mercedes-Benz i å produsere mellomklasse coupé siden 1997. 
Den gang het den CLK, og vi har selvsagt testet den tidligere. 
Siden har det kommet flere etterfølgere som etterhvert har fått navnet C-klasse Coupé. 

To klare konkurrenter 

Nå er vi på plass i Spania for å kjøre 2016-utgaven. 
Bilen er helt ny og følger i hjulsporene til standarden C-klasse etablerte da den rullet ut i ny versjon i fjor. 

Hovedkonkurrenten til Mercedesen er BMWs motstykke 4-serie Coupé. 
Audi A5 er også en konkurrent, men den begynner virkelig å trekke på årene, og er snart ventet å bli erstattet av en ny modell. 

Se bilder av interiøret her 

Det første som slår oss i møtet med C-klasse Coupé er at den er blitt enda vakrere i virkeligheten enn på bilder. 
Her har tyskerne vært usedvanlig heldige med designpennen! 
Bilen er som skåret ut av et såpestykke, og den bærer åpenbare trekk fra storebror S-klasse Coupé. 
Det er særlig synlig bakfra med de elegante lyktene og den smukke stussen. 

Detaljen med en ørliten spoilerknekk er meget heldig. 
Taklinjen har den typiske coupé-formen og vinduene er nokså smale. 
Panseret strekker seg et stykke fram til den barske fronten med likheter fra både S Coupé, AMG-varianter av A-klasse og vanlig C-klasse. 

Nye C Coupé er blitt 9,5 cm lengre og 4 cm bredere enn sin forgjenger, samtidig som akselavstanden er økt med rause 8 cm til 284 cm (kun tre cm kortere enn E-klasse). 

Totalt sett er det ingen tvil om at bilen ser mer eller mindre ut som den er snytt ut av eksosrørene på S-klasse Coupé. 

Interiøret er veldig likt C-klasse med den elegante midtkonsollen og store iPad-lignende info/navi-skjerm. 
Bakseteplassen er forbeholdt to personer og har så lav takhøyde at voksne har fint lite der å gjøre på lengre distanser. 
Forsetene er nye med integrert nakkestøtte. 

Under panseret er det mulig å velge mellom to dieselmotorer (C 220d og C 250d) og tre bensinmotorer (C 180, C 200 eller C 250). 
Utover det kommer det naturligvis en AMG-utgave med bensinmotorer på enten 476- eller 510 hestekrefter. 
I Norge forventer Mercedes at flesteparten vil gå for C 200-versjonen. 

Mye moment 

Vi får prøve en C 300 (som altså ikke kommer til Norge) og C 250d. 
Vi heller mot at dieselalternativet er det lureste du kan velge til denne bilen, selv om den avgir en del dieselkakling hørt fra utsiden. 

Mange vil nok også mene at diesel ikke kler en coupé, en biltype som tross alt bør innby til en mer aktiv kjørestil. 
Men da må du huske på at bensinmotorene er langt unna å matche det massive dreiemomentet du får med dieselmotorene. 

C 250d byr på 500 
Nm dreiemoment og skyver den 1645 kilo tunge bilen til hundre på 6,7 sekunder. 
Toppfarten er brukbare 247 km/t samtidig som snittforbruket ligger på 0,44 liter pr mil. 

Endringene i understellet ligner i stor grad på de samme endringer ordinær C-klasse fikk. 
Det betyr mye aluminium for å redusere vekten og stivere karosseri samt endret forstilling for en mer presis kjøreopplevelse. 

Det er lett å trekke likheter med sedan- og stasjonsvognutgaven, for kjøreegenskaper har virkelig vært i fokus under utvikling av bilen. 
Og som på de nevnte versjoner, har Mercedes også her klart å kappe inn forspranget BMW har hatt på kjøreegenskaper betydelig. 

Se flere bilder av bilen her 

Styrefølelsen er blitt mer presis og direkte. 
Understellet er i utgangspunktet relativt komfortabelt satt opp, men kan bli temmelig sportslig om du ønsker det. 
Dette gitt at du har utstyrt bilen med luftfjæring, naturligvis. 
Men vi kunne gjerne sett at bilen var enda mer sportslig i det stiveste moduset. 

Gunstig innstegspris 

Pris er et sterkt kort for nye C Coupé. 
Den begynner på 419.000 kroner, noe som er 10.500 kroner rimeligere enn Audi A5 og 20.900 kroner under startprisen på BMW 4-serie. 
Ulempen er da at du må ta til takke med en 1,6-liters bensinmotor på 156 hestekrefter. 
Nå er ikke prestasjonstallene for den utgaven så ille takket være en turbo, men bilen fortjener stor motor. 

Firehjulstrekk er noe særlig BMW selger mye av på sine modeller for tiden, og det kan Mercedes levere på denne modellen først en gang til våren. 
C-klasse Coupé ankommer Norge i desember. 

Reiseomkostningene til denne reportasjen er dekket av importøren. 
Les mer her 
