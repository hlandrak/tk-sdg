Skolepioner fram fra glemselen
«Skolemesternes konge», husket og hedret i Holt men ellers nokså glemt, får sitt nasjonale monument i og med denne boka. 

Andreas Feragen var helt sentral i utviklingen av norsk skole og lærerutdanning fra han som 21-åring flyttet fra Trondheim til Kristiansand og fikk sitt virke her i byen og siden i mange tiår på Holt ved Tvedestrand. 
Her utviklet han sin mønsterskole som i dag er skolemuseum, og her virket han som kirkesanger og lærer ved Christianssands Stiftsseminarium, lærerutdanningen ved Holt prestegård. 

I dag er ei gate i Lillestrøm og et bygg ved UiA oppkalt etter ham. 
Lærerutdanningen ved Holt ses av noen som det første grunnlaget for at Sørlandet i dag har et universitet, i og med at det var Holt-seminaret som i 1877 ble flyttet til Kristiansand og ble Kristiansand lærerskole i 1902. 

Født i Trondheim i 1818, kom han til Kristiansand i 1839. 
Her imponerte han med sine naturlige autoritet som lærer. 
Ernst Håkon Jahr får godt frem at gutten må ha hatt usedvanlige evner. 
Han må ha vært en mild og klok mann som talte imot fysisk avstraffelse av elever og som snakket tydelig om at man ikke kunne tuktes til kristen tro, bare elskes. 

Feragen hadde mange besøk på Holt: 
Ivar Aasen, A. O. Vinje, sambygdingen Knud Knudsen som ble «bokmålets far» og rektor på Christiania Katedralskole, Eilert Sundt og Arne Garborg. 
Alle disse er langt mer berømte i dag, og det er på tide at Feragen, 200 år etter sin fødsel, løftes frem igjen. 

Dette klarer Ernst Håkon Jahr meget godt, og meget detaljert. 
Det er ingen «folkebok» han har laget, snarere et vitenskapelig referanseverk. 
Hele 460 navn fins i personregisteret i boka, det kan bli i overkant i teksten. 

Boka er ikke lettlest. 
«Som vi har sett» og «Dette skal vi komme tilbake til» er hyppige formuleringer, og noen ganger er det et anstrøk av noe skolemesteraktig over stilen, som når forfatteren finner det nødvendig å forklare ting som vel for mange lesere av denne boka vil være lett forståelig: 
For eksempel «å sitte ved Gamaliels føtter». 
Jahr fører et konsekvent samnorsk språk, og for undertegnede er det mer til sjenanse enn til glede. 
