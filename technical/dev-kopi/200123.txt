Nye Rapid Spaceback byr ikke på store overraskelser
Men fungerer godt til sitt bruk. 

Da vi testet Skoda Rapid Spaceback tilbake i 2013 forespeilet vi oss at den skulle bli en stor konkurrent i Golfklassen. 

Siden den gang har kanskje ikke Rapid utviklet seg stort, men den skuffer heller ikke. 

Med et imøtekommende og enkelt utseende, er det noe som taler for at det var søken etter yngre sjåfører som sto i hodet på arkitektene bak førsteutkastet. 
Utkastet som ikke har fått noen særlig nevneverdige forandringer siden lanseringen i 2013. 

Linjene på utseendet er rene, og med utstyrspakken Emotion får du 17” Savio LM felger som er med på å gjøre den litt mer iøyefallende. 

God plass 

Selv om den ikke nødvendigvis forårsaker nakkesleng på forbipasserende, er den til gjengjeld veldig funksjonell. 
Med god takhøyde og romslig plass for fire voksne gjør den seg som en meget velfungerende bil nummer to. 

Høyden på bilen ligger midt i mellom en VW Golf Trendline og en VW Polo på 1,45 meter. 
Men i forhold til de overnevnte, har ikke Rapiden høyere bakkeklaring enn 13,4 centimeter mot henholdsvis 14,2 og 14,3 centimeter i VW utgavene. 

Den er fortsatt lengre, men hakket smalere enn en Golf, men dette oppleves ikke som noe merkbart når en sitter i bilen. 
Testbilen har i tillegg panoramatak, noe som er med på å gjøre at bilen føles romsligere. 
Bagasjerommet er også på denne modellen en oppløftning, og rommer 415 liter uten at setene bak er lagt ned. 

Selv om Skoda Octavia rommer mer plass, er Rapid et godt alternativ med gode romslige løsninger. 

Skal du frakte større gjenstander kan baksetene legges ned, noe som øker romsligheten til 1380 liter. 

Enkel å navigere 

Med en relativt oppreist sittestilling får man også følelsen av at man sitter høyt. 
En får dermed god oversikt over hva som foregår rundt bilen. 

Interiøret er i utgangspunktet ikke noe voldsomt spennende, men sportssetene og rattet som følger med tilleggspakka er med på å gi den et litt mer ungdommelig og sporty preg. 

Dashbordet er enkelt og oversiktlig, infotainment systemet er enkelt å navigere seg rundt i, noe som gjenspeiler bilens helhet. 

En trenger ikke lese seg opp en uke i forkant av første kjøretur. 

Ikke bygget for racerbanen 

Vår testbil har en 1,2 TSI 90 hestekrefters motor, med en 7- trinns DSG automatgirkasse. 
En girkasse som i våre øyne passer motoren godt. 

Vi skulle likevel ønske at responsen er litt raskere. 
Under bykjøring tenker motor og gir akkurat litt for lenge, akkurat så lenge at man rekker å legge merke til forsinkelsene. 
Et pluss er at bilen ikke veier særlig mye. 
Med en egenvekt på 1.119 kg er bilen enkel å maurere og stoppe. 

Les også om våre første tanker om Spaceback da den ble avslørt i 2013. 
Både Style og Emotion kan leveres med 1,2 1,4 og 1,6 liter bensin/dieselmotor for litt ekstra trøkk, men behovet er nødvendigvis ikke der. 
Er du ikke særlig opptatt av fart, og normalt sett ønsker å flyte enkelt i trafikken holder 1,2 literen. 

Alt i alt er det i våre øyne både praktisk og enkel i bruk. 
Den er ikke noe speedmonster, men trygg og komfortabel å kjøre. 
