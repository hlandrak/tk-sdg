Askerrevyen 2017:Kostymefest i Asker 

Kostymene er nesten grunn nok i seg selv til å se årets Askerrevy. 

Velgjorte kostymer og kulisser samt et fantastisk band setter solide rammer for en revy av høy kvalitet. 
Med selvsikkerhet får Asker-elevene frem de aller fleste poengene (som er gode!), selv om begynnelsen er noe treg. 

De starter nemlig litt forsiktig og synes å være preget av premierenerver. 
Så, to sketsjer ut i revyen, forsvinner plutselig alt som har lagt demper på energinivået, og budskapet om hvorfor det ikke var en kvinne som tok de første stegene på månen presenteres klart og tydelig. 

Voksen og intelligent humor 

Herfra går det slag i slag med fullt trøkk. 
Årets Askerrevy har fått navnet Neste steg – et stigespill, et tema som flettes inn på en overbevisende naturlig måte gjennom hele settet. 

På en rekke kreative måter tar de for seg ulike utfordringer i livet, hvor karakterene må velge mellom å sjanse eller slå seg til ro med å være der de er. 
Humoren er stort sett voksen og intelligent, og vi møter karakterer og situasjoner som er kjent for de aller fleste. 

Noen ideer er uunnværlige for revysesongen 2017. 
Magnus Carlsens manglende medietekke kan lite trolig gjøres på en mer kreativ måte enn det Askerrevyen gjør. 
Bra jobba! 
Også nynorskteateret med sufflør og Ringenes Herre-tema er ukonvensjonelt og råbra gjort. 

Punch som punchline 

Noen få sketsjer blir dessverre nummeret for små. 
Når Jesus og to disipler er på damejakt, er ideen genial og mange av tankene gode, men det fulle potensialet utnyttes ikke. 
Sangen om IKEA, hvis budskap er å bygge steg for steg heller enn å velge enkleste vei, mangler også noe for å tas helt ut. 

Heldigvis briljerer Askerrevyen med kreativitet i andre sketsjer: 
Vitseparaden om tomater over en vei og de ulike bankene som kan banke på en dør er i bunn og grunn en oppvisning signert kostymegruppa, og ”BroShow” hvor ørten brødre nærmest konkurrerer om å være rarest. 

Denne sketsjen mangler en punchline, så da er det helt på sin plass at noen tar ansvar og kommer med... jepp, punch. 

Bergset i en egen klasse på piano 

Når kampen utspilles mellom Harry Potter og Voldemort, er det lyd- og lysteknikernes tur til å imponere. 
En flerstemt sang om ikke å ville være med videre i spillet er kveldens høydepunkt på sangfronten, mens bandet på sin side leverer i særklasse gang på gang. 
Danserne er gjennomført gode, særlig i sin space-dans i første akt. 

Amund Skretting Bergset er i en egen klasse på piano, her er det bare å holde munn og lytte. 
Kanskje gispe litt av det raske fingerarbeidet. 

Livet har mange trinn, det er nok lurt å finne det hvor du passer inn, mener Askerrevyen 2017. 
En meget god revy som står til en solid femmer! 
