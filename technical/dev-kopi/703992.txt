Engelskmann med franske striper
Han er fra Lichfield i Staffordshire, men slo aldri helt gjennom i hjemlandet. 

Det store utland var derimot mer mottakelig for Bill Pritchard, i hvert fall en stund. 
Etter fem album mellom 1987 og 1991, kom platene langt mer sporadisk; 1998, 2005 og 2014. 
Det forrige, "A trip to the coast", fikk imidlertid god mottakelse, og dermed har han kortet inn takten. 
I dag framstår han som en poppreget utgave av Richard Hawley, pluss noen injeksjoner av Morrissey og Lloyd Cole. 
Han åpner med friske "Saturn and Co.", der koringen lyder som om den hører hjemme i Frankrike. 
Blåserne på platen er i hvert fall lagt på der, og han fortsetter med en sang om franske "Mont St. Michel". 

Miksen av det engelske og det franske, på et tysk plateselskap, gir Pritchard et velkomment særpreg. 

Beste spor: 
"15A Holy Street", "Victorious", "Mother Tongue", "The lamplighter". 
