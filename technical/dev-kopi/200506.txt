Vi har kjørt nye Suzuki Vitara
Suzuki startet tidlig med folkelige «jeep-er», og har ikke tenkt å gi seg. 
Vi har testkjørt nyeste Vitara. 

Det råder en optimisme som er til å ta og føle på hos Suzuki-importøren idet de introduserer sin splitter nye kompakt-SUV for det norske markedet. 

Suzuki-sjef Frank Dunvold hos importøren RSA satser på å selge 2.500 biler i løpet av et år og anser dette som importørens viktigste modell, foran dagens bestselgende modell SX4 S-Cross. 
Vitara posisjoneres som en ren SUV, mens SX-4 er en crossover mellom kombi og SUV. 

Nye Vitara erstatter en bil som seriøst hadde begynt å trekke på årene, nemlig Grand Vitara fra 2005. 
Det er en større bil med en mer «primitiv» konstruksjon, men med et fortsatt uforskammet ungt utseende. 

Nykommeren skal holde i hevd en stolt tradisjon 
- Suzuki begynte med kompakte firehjulstrekkere i 1970 og med den første Vitara oppfant de folkesuv-kategorien - før begrepet var oppfunnet. 

Blant de minste 

Foryngelseskuren har gitt oss en mindre og lettere bil, men med innvendig plass nesten på høyde med forgjengeren. 
Vitara er faktisk mindre enn man skulle tro når man ser den - med sine 417,5 centimeter i lengden (Bredde: 177 centimeter, høyde: 161), plasserer den seg i den kompakte folkesuv-klassen. 

Der får den konkurrenter som blant andre Skoda Yeti, Opel Mokka og Mitsubishi ASX / Citroën C4 Aircross / Peugeot 4008. 
En ny direkte konkurrent vil dessuten komme på markedet i år, nemlig SsangYongs helt nye folkesuv, Tivoli 

Standard på alle fire 

Men til forskjell fra de nevnte bilene, kommer Vitara med firehjulsdrift som standard og nettopp dette, sammen med tilgjengelighet av automatgir, bidrar til at Suzuki tror på suksess for denne modellen her i landet. 
Firehjulsdriften er av typen der elektronikken styrer momentfordelingen mellom akslene via en elektrisk kobling. 

Vi opplevde Vitara som romslig i forhold til de beskjedne ytre dimensjonene og plassutnyttelsen er blant bilens sterke sider. 
Fire voksne på 190 centimeter for greit plass inne i bilen, som vi opplevde som nesten like romslig som rival Mitsubishi ASX. 

Vi fant setene overraskende gode å sitte i, med tilstrekkelig støtte og en lang nok sittepute i førersetet. 
Betjeningen er oversiktlig og ergonomisk og testbilen var utstyrt med multimediasystem med berøringsskjerm og MirrorLink (tilkobling til en kompatibel smarttelefon for å muliggjøre bruk av sine programmer på skjermen). 

Finfin dieselmotor 

Dieselmotoren på 1,6 liter og 120 hestekrefter er et kjempesprang forover i forhold til den gamle 1,9-literen. 
Med 320 newtonmeter tilgjengelig fra 1.750 omdreininger oppleves den som sprek, og det utnyttbare registeret er ganske bredt så dette er en av de mer behagelige dieselmotorene i klassen. 
Altså også her en stor forbedring. 

I motorveihastighet legger den seg på et turtall som er behagelig for ørene. 
I lav hastighet og ved pådrag, høres den derimot noe mer enn den burde. 

Bra girkasse 

Vitara leveres som bensin (1,6 liter, 120 hester), med 5-trinns manuell girkasse, men vil få en automat tilgjengelig til sommeren. 
Det blir ikke en trinnløs kasse som på S-Cross, men en 6-trinns klassisk automat. 

Testbilen var utstyrt med den manuelle girkassen på seks trinn. 
Vi opplevde den som ganske presis og kontant i håndteringen. 
Den utnytter dessuten motorens kraftressurser bra, og drivlinjen totalt får mer enn godkjent. 

Den ikke i seg selv imponerende tiden på 12,4 sekunder fra 0 til 100 maskerer et adskillig sprekere inntrykk når man er ute på veien. 
Her hjelper de 320 newtonmeterne godt og gir god trekkraft og mer enn kurante forbikjøringsevner. 
Toppfarten på 180 kilometer i timen er av rent akademisk interesse for denne bilen. 

Overraskende god å kjøre 

Kjøreopplevelsen ble i denne omgang relativt begrenset, men vi prøvde da bilen på både vanlig asfalt, hullete grusvei og sleipt underlag. 
Førsteinntrykket er at dette er slett ikke verst. 
Hjulopphenget fremstår som ganske effektivt og komfortnivået overrasket positivt selv om det slo litt i veihullene. 

I tillegg er kjøreegenskapene blant bilens sterke sider. 
Styringen er bedre enn snittet og bilen oppleves som både stabil og svingvillig. 
Blant de bedre i klassen, er vårt skussmål, uten riktignok å ha fått sette bilen på de helt store prøvene. 

Flere innstillinger 

Vel er Vitara i dag blitt en såkalt soft-roader mer enn en terrengbil, men tradisjonen tro ønsker Suzuki å tilby kundene mer offroad-følelse enn mange konkurrenter og muligheten for å velge maksimal fremkommelighet ved behov. 

Derfor får Vitara det relativt nye Allgrip-systemet til Suzuki, som ble introdusert med S-Crosser. 
Via et dreiehjul i midtkonsollen kan man velge mellom fire kjøreprogrammer som gir ulike innstillinger på kjøreelektronikk og firehjulsdrift. 
Tilgjengelige innstillinger er Auto, Sport, Snow og Lock. 

Auto-modus prioriterer drivstofføkonomi under vanlige kjøreforhold. 
Systemet bruker forhjulsdrift som standard og går over til firehjulsdrift hvis den oppdager hjulspinn. 

Sport-modus er optimal for svingete veier. 
Systemet gir maksimal utnyttelse av 4-hjulsdriften og skjerper gir for raskere akselerasjon. 
Ved lavt turtall endrer systemet dreiemomentet for å optimalisere motorens respons. 

Snow-modus er optimal for norske vinterveier og andre glatte overflater. 
Systemet bruker 4WD som standard. 
Modusen optimaliserer 4WD kontrollen og skjerper ESP funksjonene. 

Lock-modus er utviklet for å forsere hindringer som snø, gjørme eller sand. 
Systemet bruker 4x4 som standard, men distribuerer også kontinuerlig høyt moment til bakhjulene. 

Mye for pengene 

Utstyrsmessig ser det også riktig så bra ut og testbilen hadde full pakke, kalt SportTech (Se , som også er det Suzuki velger å lagerføre i Norge. 
De presenterer den som et introduksjonstilbud som gir et påslag på bare 25.000 kroner i forhold til en ribbet versjon - istedet for 72.500 kroner som utstyret ville kostet hvis man skulle lagt det på selv fra prisliste. 

Det betyr en fullt utstyrt Vitara til hyggelige 325.000 kroner (bensin, manuell), 340.000 kroner (bensin, automat - fra juli) og 350.000 kroner (diesel, manuell). 

Autobrems 

Positivt er det at man i pakken finner både adaptiv fartsholder og såkalt Radar Brake Support - et antikollisjonssystem med autobremsfunksjon. 
LED hovedlys er også på plass - ikke verst. 

«Lokkepris» 

I prislisten finner man likevel en fra-pris på 300.000 kroner (vel, 299.900), men den versjonen lagerføres ikke og må eventuelt bestilles. 
Importøren innrømmer at denne sannsynligvis ikke vil bli solgt i praksis, men forklarer dens tilstedeværelse i prislisten med at kunder som kunne bli fristet til å bruktimportere en versjon med mindre utstyr vil se at de uansett vil komme bedre ut ved å kjøpe hos importør. 

Smarttelefon-kobling 

Vitara får et multimedia-system som har en 7-tommers flerfunksjons-berøringsskjerm som ga oss et godt førsteinntrykk med enkel betjening av lyd og bilde avspilling. 
Den har funksjoner for håndfri telefon og navigasjon. 
Man kan også koble til en kompatibel smarttelefon (per i dag kun Android) for å muliggjøre bruk av programmene på skjermen via appen Carmirror. 

Vitara er alt i alt et trivelig bekjentskap som vil passe for dem som ikke stiller altfor høye krav til materialkvalitet og finish i interiøret, men ønsker en kompakt, praktisk bil med høy sitteposisjon, firehjulsdrift og som er godt utstyrt for prisen. 

Vår konklusjon? 
Med nye Vitara har Suzuki bygget akkurat den bilen de ville: 
En folkelig bil til folkelig pris. 
