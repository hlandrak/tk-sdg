Jojo Moyes er tilbake med en søt, romantisk komedie fra Paris
Lettlest og lettglemt. 

Tenk deg at du står og venter på din kjære ved Paris-toget i London, da det tikker inn en sms med et «Sorry babe. 
Må jobbe». 
Og du ender mutters alene på det som skulle vært tidenes mest romantiske weekendtur til Paris. 

Det er tanken den britiske suksessforfatteren Jojo Moyes har lekt seg med i denne søte, lille romantiske komedien, som dekker to november-netter i Paris. 

Den handler om 26 år gamle Nell, som moren karakteriserer som «ikke den slags jente som bare kan leve på utseendet». 

I likhet med Lou Clark fra «Et helt halvt år» (2014), er hun sammen med en slask av en fyr. 
For Nells del dreier det seg om den selvopptatte døgenikten Pete, som liker henne fordi hun ikke maser like mye som andre damer. 
Og som ikke kan bestemme seg for om ansiktet hennes likner en hest eller en rosinbolle. 

Forfatterdrømmer 

Jojo Moyes er vittig, eller heller tørrvittig, som britene ofte er. 
I en fortelling som ikke akkurat byr på de store overraskelser. 
Samtidig med at Nell ligger og gråter på et trangt hotellrom, sitter en mann på et tak ikke langt unna. 
Han er dumpet av kjæresten, og flikker på et manus han har flikket på i årevis. 
Klumsete nok mister han manuset, og blir sittende å se mesterverket dale ned over de parisiske gater. 

Her har Moyes kanskje hentet inspirasjon fra sitt eget forfatterliv. 
Hun skrev ti romaner, før hun endelig slo gjennom med den filmatiserte braksuksessen «Et helt halvt år». 

Dette er hennes fjerde roman på norsk, og hun skriver like behagelig, lett og godt som hun alltid gjør. 

Utmerket turistreklame 

Boka er på 224 luftige sider, frisket opp av litt gammelmodige parisiske illustrasjoner. 
Det går fort i svingene, og Nells forvandling fra grå mus til nattens dronning skjer vel kvikt. 

Men det er jo en del av Paris’ berømte magi, og sånn sett er dette en utmerket turistreklame og reiseguide. 
Også for dem som dumpes før avreise. 
