The Crew
Når ikke opp til konkurrentene. 

Å skape følelsen av å ha et kontinent for dine føtter er en vanskelig øvelse. 
I The Crew har jeg gang på gang stoppet bilen bare for å ta inn over meg hvor stort og langstrakt landskapet faktisk er. 

Det er mulig, nærmest med en gang du starter spillet, å kjøre fra kyst til kyst. 
Å suse gjennom USAs mange, og varierte, områder for første gang er det beste med hele spillet. 
Spesielt om du gjør det i lag med et knippe venner – i et «crew». 

Med The Crew forsøker utviklerne å forene MMO-sjangeren (massive onlinespill, journ.anm.) med bilspill, ved å knytte et enormt sømløst spillbrett sammen med tusenvis av spillere. 

Men etter hvert blir det tydelig at Ivory Tower og Ubisoft ikke har klart å ta i bruk den verdenen de har skapt. 

ANMELDELSER AV BILSPILL: 
«Forza Horizon 2» (5) | 
«DriveClub» (5) 

Svak historie 

I likhet med andre MMO-spill starter du i et begynnerområde hvor spillet introduserer sine funksjoner og muligheter. 
The Crew gjør dette ved å plassere spilleren i sentrum for en klisjéfylt «du-må-gå-undercover-for-politiet»-historie. 
Mellomsekvensene er pent animert, men fortellingen er rett og slett uinteressant. 

Etter introduksjonen står du fritt til å utforske selv, du kan velge å følge den omkring 15-timer lange historien ved å oppsøke fortelleroppdrag eller du kan ta utfordringer der du finner dem. 
Det inkluderer også å møte, og kjøre mot, andre spillere. 
Her møter spillet ett annet av sine store problemer. 
Spillverdenen er såpass stor at den ikke oppleves som befolket. 

Og selv med varierte landskap, er den ikke spesielt pen på nestegenerasjonskonsollene Xbox One og Playstation 4. 
I den tunge konkurransen mellom store bilspill denne høsten ramler The Crew inn på en foreløpig jumboplass i sammenligningen med Forza Horizon 2 og DriveClub. 

Detaljnivået er lavere enn ventet, bygninger og landskap blir lastet inn og endret mens det er i synsfeltet, og bilmodellene er ikke gnistrende troverdige. 

Heller ikke fokuset på flerspilleropplevelsen ser ut til å være tillagt tilstrekkelig fokus i The Crew. 
Navnet, og markedsføringen rundt spillet, har lagt vekt på at du skal forme din egen gruppe sjåfører. 

Men The Crew er et enkeltspillerspill pakket inn i en flerspillerpakke. 
Det starter med en historie som plasserer hver enkelt spiller i sentrum av en storslått politihistorie, og selv om du alltid kan invitere med tre venner på veien er det ikke noe insentiv for å gjøre dette. 
Ekstra medlemmer i gruppa gjør ikke at det blir lettere å overvinne vanskelig utfordringer, men vanskeligere. 
Det du hele tiden må jakte på er den neste oppgraderingspakken slik at den bilen du startet med blir god nok til å vinne neste milepælsutfordringer. 

Forener ikke MMO- og bilsjangeren godt 

Det magre utvalget av biler gjør egentlig ikke noe, ettersom spillet langt på vei oppfordrer deg til å beholde førstevalget og heller oppgradere den. 
Når det er sagt kan hver bil brukes til så mangt. 
Ulike spesialiseringer gjør at du kan tilpasse din bil til offroad og raid-kjøring. 

The Crew er et spill som krever at du alltid er på nett, og det krever at serverne til Microsoft og Sony, samt Ubisofts eget Uplay-system alltid er oppe og går. 
I tiden etter lanseringen har de vært både oppe og nede, en til tider frustrerende opplevelse. 

Når dette kombineres med en lite befolket spillverden, hvor det å kjøre løp mot andre spillere over nett kan ta godt over ti minutter å starte, og hvor de datastyrte motstanderne ikke gir en god utfordring, alt presentert med under pari grafikk, så innser du raskt at dette ikke er noe mer enn et middels bilspill. 
