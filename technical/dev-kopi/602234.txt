Ingebjørg Bratland trollbandt publikum
Folkemusikk, pop og en sjeldent stille konsert på Kick — Ingebjørg Bratland trollbandt Kristiansand-publikummet fredag kveld. 

KRISTIANSAND: 
Den unge folkemusikeren Ingebjørg Bratland fra Vinje ble tatt med inn i populærmusikkens verden og medias søkelys av Odd Nordstoga og deres album «Heimafrå» i 2013. 
Siden den gang har hun vunnet publikum med sin vakre stemme og sammensmeltning av de to sjangrene. 
I november ga hun ut sitt nye album «Månesinn» med egenskrevne låter, og det var dette albumet som sto i fokus denne kvelden. 

Konserten starter med «Vink», og det elektroniske lydbildet som preger store deler av albumet er overført til en klassisk bandbesetning. 
Det er satt ut stoler til publikum for anledningen, noe som gjør at dette også går inn i historien som en av de roligste konsertene som har funnet sted på Kick Scene. 

Hun har med seg noen svært dyktige musikere med Øystein Moen på keyboard, Øyvind Blomstrøm på gitar, Chriss Holm på bass og Gard Nilssen bak trommesettet. 
Selv spiller hun kassegitaren på blant annet noen av kveldens coverlåter. 
Jeff Buckley sin «The Grace» er oversatt til «Nåde», og leveres som et dynamisk høydepunkt med en nydelig gitarsolo av Blomstrøm. 
Hennes oversettelse av «From a Distance» blir også vakkert fremført. 

Det er ingen tvil om at Ingebjørg Bratland har en helt særegen sangstil. 
Hun beveger seg lett mellom ornamenteringer og melodilinjer. 
Noen ganger kan det kanskje bli i overkant for mye, men det er imponerende hvor god kontroll hun har. 
Mellom låtene viser hun sin gode karisma, og har tilpasset hva hun sier til byen — her blir både kaptein Sabeltann, Rolf Løvland og Alejandro Fuentes nevnt. 
Latteren brer seg over publikum. 
«Fordi eg elskar deg» runder av konserten på en magisk måte, og publikum klapper selvfølgelig inn til ekstranummer. 
Bratland gir den norske, kalde elektropopen en varme og særegenhet med sine folketoner og med avslutningslåten «Ingen som du» går publikum hjem med varme om hjertet. 
