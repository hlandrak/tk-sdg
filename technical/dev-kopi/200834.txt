Test av Årets Bil 2016:Volvo XC90 

Bilen som er bygget for å vinne kundenes hjerter. 
Her er vår dom. 

Få nye biler har vært så mye omtalt før sin fødsel som nye XC90. 
Det vises også på ordreinngangen, for det er snart 2.000 kunder som har bestilt bilen, noe som er høye tall på en bil i denne prisklassen. 

Leveransene har allerede startet, og i skrivende stund er 740 biler allerede registrert., 

Volvo i Norge har med andre ord omsatt XC90 for en milliard kroner på denne modellen alene, og det før den ladbare T8-modellen engang har dukket opp. 

Og som kjent har Volvo XC90 først stukket av med tittelen lesernes favoritt, og også blitt kåret til årets bil av motorredaksjonen i Dagbladet, DinSide og Autofil. 

Her er vår dom over nye XC90. 

Ingen rimelig bil 

For å svare på de enkle spørsmålene først: 
Prisene starter på 781.000 kroner, og da får du en D5 dieselmotor under panseret. 
Den rimeligere 
D4 kommer først på slutten av året, og starter på 731.000. 

I Norge vil XC90 kun selges som 7-seter, og alle vil ha firehjulsdrift. 
Med andre ord, det finnes ingen billig inngang til en XC90. 

Vel, du kan riktignok spare 4.900 kroner på å spesialbestille bilen uten tredje seterad, men det er neppe å anbefale: 
De pengene vil du tape mange ganger den dagen du skal selge bilen igjen. 

Fem motorer, en girkasse 

Når alle alternativer er på plass, vil du ha fem motoralternativer å velge mellom. 
Alle leveres med samme type girkasse, en 8-trinns automat - uten girhendler bak rattet, men med mulighet for overstyring på selve spaken. 

Alternativene er: 

T5 254 hk Momentum AWD: kr 843.000T6 320 hk Momentum AWD: kr 1.010.000T8 400 hk Momentum AWD: kr 965.000D4 Kinetic 190 hk AWD: kr 731.000D5 Kinetic 225 hk AWD: kr. 781.000 

De fleste vil gå for Momentum utstyrsgrad, som koster 30.000 mer enn Kinetic. 
Da har du en veldig fin og bra utstyrt bil, men når det totale regnestykket er gjort opp har nok de fleste lagt på enda litt til. 

Se flere bilder utvendig: 

6+1 sete 

Bilen måler 495 centimeter, så tross et langt og stort panser er det fortsatt svært god plass igjen til kupeen. 

Alle de tre seteradene har fått to fullverdige seter, og kun midterste sete i midterste rad er blitt smalere, og åpenbart best egnet for de minste Volvo-entusiastene. 

Selv i bakerste rad kan en voksen person sitte godt, ettersom midterste rad kan skyves frem eller tilbake på skinner. 

Som det kommer frem av tabellen, er det 314 liters bagasjeplass bakenfor tredje seterad. 
Legg ned denne, og du har 692 liter til rådighet opp til vinduskanten. 
Om du legger ned alle baksetene, så åpenbarer det seg et lasterom på 1.868 liter, fra gulv til tak. 

God på innsiden 

På innsiden er materialvalgene flotte, med god premiumfølelse. 
Treverket både ser ut som, og kjennes ut som virkelig tre. 
Skinnet er også av ypperste klasse. 

Når vi tar tingene i bruk, blir det ikke noe dårligere. 
Ergonomien er nesten eksemplarisk, og den nye høytstående skjermen gjør en komplisert bil mye enklere. 

Skjermen er delt opp i fire hoveddeler, hvor hvert felt håndterer én ting. 
At skjermen i tillegg er svært lettlest, har veldig god oppløsning og lysstyrke, og i tillegg er veldig rask og responsiv ved berøring gjør det hele bare enda bedre. 

Skjermen er også passe stor. 
Den vinner ingen konkurranse for å være størst, men er i høyeste grad med når det gjelder funksjoner. 

Den er så liten som mulig, men så stor som nødvendig. 

Norgesmodellen blir D5 

Etter å ha kjørt bilen med tre av de fem motorene, er vi ikke i tvil. 
De fleste kundene i Norge kommer til å velge D5, dieselversjonen på 225 hestekrefter. 
Her må vi legge inn et forbehold om at 
D4 også kan sparke fra seg, når den kommer mot slutten av året. 

Vi har likevel tro på at mange kommer til å la seg friste av 400 hester og den ladbare hybridløsningen i T8, selv om man nå nærmer seg millionen faretruende raskt. 

Allerede nå er i underkant av en tredel av bestillingene av hybriden. 

Se flere bilder innvendig: 

Kjører som den ser ut 

Ute på veien oppdaget vi raskt at vår testbil var utstyrt med luftfjærer. 
Komforten er veldig bra, samtidig som den er fast nok til å kunne kjøres aktivt. 

Luftfjærene gir deg mulighet til å sette opp understellet individuelt med et hav av alternativer, både for styring, motor, gir og fjæring. 

Støynivået er også veldig lavt, men så har Volvo også satt inn doble ruter med laminering i mellom. 

Både styring og understell kan settes opp manuelt. 
Det gjør at XC90 byr på både kjørekomfort og på kjøreglede, og at du selv kan velge hva du foretrekker. 

Førstevalget: 
D5 

D5-motoren er definitivt den som gjør en best figur. 
Naturligvis er både T6 og T8 ypperlige kombinasjoner, men T6 faller helt igjennom når prisen tas med i betraktningen. 

På enkelte andre modeller fra Volvo har vi trukket frem at automatkassene har vært for trege, men her er dette borte. 
Kassen og motorene spiller nå godt på lag, selv om jeg til tider savnet hendler bak rattet for enda bedre kontroll. 

Svensk 4x4 

For å få drift på alle hjulene har Volvo valgt å bruke siste versjon av Haldex 5. 
Dette er et system som er programmerbart for den enkelte bilprodusent til å spille optimalt sammen med både motor og gir. 

En forspenning ligger hele tiden på, sånn at XC90 aldri blir helt tohjulsdreven. 
Driften på bakhjulene ligger klar, og skyver umiddelbart i det kreftene fordeles bakover. 

De gamle fordommene om at Haldex er ensbetydende med et system som slår seg av og på flere ganger i løpet av en og samme sving henger igjen fra gamle dager, da Haldex var et fullmekanisk system. 

Et nytt Volvo 

XC90 viser også de nye familietrekkene for alle de kommende Volvo-modellene. 
Fronten på XC90 er ganske enkelt Volvos nye ansikt. 

Det inkluderer også Thors hammer, som du ser i lyktene, og som er en slags signatur på det nye Volvo. 

- Relanseringen av nye XC90 er også relanseringen av Volvo, forteller Øysten Herland, øverste hode i Volvo Norge. 

Alt skal fornyes, og frem til og med 2018 vil det komme én ny Volvo på markedet i året. 

Han forteller videre at om fire år, så er XC90 den eldste bilen de har i parken. 

Vi gleder oss til fortsettelsen. 
