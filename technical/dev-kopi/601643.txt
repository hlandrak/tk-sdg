En kur mot Trump
Selv om Alicia Keys' nye, politisk ladede album ble sluppet før USA valgte Donald Trump til president, er det ikke blitt mindre relevant nå i etterkant. 
Tvert i mot føles temaene hun synger om – fattigdom, rasisme, feminisme, homofili, miljø og, viktigst av alt, kjærlighet – bare enda mer presserende. 
Dessuten: 
Soul er ingenting om ikke musikk for usikre tider. 

Alicia Keys er en artist som kan låte både klassisk og kontemporær på én og samme tid. 
På "Here" spiller hun mindre piano enn før, men til gjengjeld er den musikalske spennvidden hennes blitt større. 
"The Gospel" leder an med pågående rytmer og en Keys som rapper mer enn hun synger. 
"She Don't Really Care_1 Luv" er jazzy, utflytende og, som flere av de andre låtene, veldig New York. 
I bekmørke "Illusion of Bliss" presser den vanligvis så kontrollerte sangeren stemmen til den sprekker. 
På albumets kanskje tøffeste spor, "Kill Your Mama", blir hun kun backet av en kassegitar. 
ASAP Rocky-gjestende "Blended Family (What You Do for Love)" er den mest åpenbare hiten. 

Afroamerikansk musikk er blitt kraftig revitalisert de siste par årene. 
Og med "Here" har Alicia Keys levert et verdig, mangefasettert og svært, svært aktuelt bidrag. 
