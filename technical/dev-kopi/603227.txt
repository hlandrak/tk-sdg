Hva vi gjør for å overleve
Boka er heftig lesing. 

Boka handler om en varslet katastrofe. 
Allerede på første side treffer vi 15 utmagrede menn på en flåte utenfor Afrikas vestkyst. 
Resten av de nesten 500 sidene er fortellingen om oppbyggingen til hendelsen og om dramaet som utspiller seg når katastrofen inntreffer. 

«Medusas flåte» handler om et ekte skipsforlis i 1816, da den franske fregatten Méduse gikk på grunn på en sandbanke utenfor kysten av Vest-Afrika. 
Bare 250 mennesker fikk plass i livbåtene, mens 147 ble satt på en tømmerflåte. 

Allerede på de første sidene i boka får vi vite at det «blafrer små, grå flak» på en line på flåten der 15 radmagre, skibbrudne menn befinner seg. 
Vi skjønner at det er menneskekjøtt vi ser. 
Slik skaper forfatteren tidlig en følelse av gru og forferdelse som ligger over alt vi deretter får vite om forberedelsene til seilasen og de første dagene mens alt fortsatt er «normalt». 

For normalt etter 2019-standard er absolutt ingenting. 
Her er voldsomme klasseforskjeller og en brutalitet vi knapt kan forestille oss, så vi skjønner at når dette slippes løs, må det bli et reelt helvete. 
Som lesere gruer vi oss til det som skal skje gjennom de første 200 sidene. 
Og grufullt blir det. 

Innimellom skaper forfatteren en «verfremdungseffekt» ved å kommentere historien og sammenlikne den med ting i vår tid, kanskje for å ta brodden av det verste. 

Historien er ikke noe den østerrikske forfatteren Franzobel, Franz Stefan Griebl, har funnet på, for en av de overlevende på flåten, skipslegen, skrev det hele ned og fikk det publisert i franske aviser. 

Så det er godt kjent forut for denne romanen at det brøt ut regelrett krig på flåten. 
Allerede den første natten ble 20 drept eller begikk selvmord ved å kaste seg i havet. 
Etter fire dager var det bare 67 mann igjen. 
Døde ble spist, og de sterkeste kastet svake kamerater over bord til haiene. 

Den trettende dagen ble de 15 gjenlevende reddet. 

Den prisbelønte boka forteller en vanvittig historie, men er tidvis altfor ordrik og detaljert og kunne med fordel vært kortet ned. 
