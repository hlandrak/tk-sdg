Kurt Wagners moro med maskiner
Tiden er inne for eksperimentering, mener Lambchop-sjefen. 

Kurt Wagner leder Nashville-kollektivet Lambchop, som fikk sitt gjennombrudd ved å sprite opp alternativ country med rock og soul på "Nixon" i 2000. 
Han unnlot å gjenta oppskriften, og fire år senere var han innom Folken med musikk som bandet hadde lagd til den gamle stumfilmen "Sunrise — A song of two humans". 

Nå forsøker han igjen å utvide grensene og ha det litt moro på kjøpet, som i dette tilfellet betyr elektronisk musikk. 
Det skjer under navnet Hecta, en trio sammen med Lambchop-medlemmene Scott Martin og Ryan Norris. 

De fineste øyeblikkene kommer der teknikken balanseres mot Wagners varme stemme, på en disco/house-plate inspirert av navn som Morgan Geist, John McEntire og Q. 

Beste spor: 
"Sympathy for the auto industry", "We are glisting". 
