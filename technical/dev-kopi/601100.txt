Lesetips etter Brexit
EUs fremtid er i spill etter Brexit. 
Det er tid for bøker om EU-prosjektet. 

Hvem drev frem EU, og hva var de opptatt av å få til, de som var sentrale i å skape disse institusjonene? 
Journalist Victoria Martin de la 
Torre tar oss med på en spennende beretning, som handler om Europa i årene etter 2. verdenskrig. 
Tyskland er fortsatt okkupert og splittet. 
Nato er i støpeskjeen, og Den kalde krigen er et faktum. 
Kan Frankrike og Tyskland stole på hverandre igjen etter alt som har skjedd? 
Hvordan løser man opp i betente spørsmål som Saarland, tysk suverenitet og kontrollen over den krigsviktige kull— og stålindustrien i Ruhr-området? 
Forfatteren skildrer politiske møter og bakromsprosesser, der statsledere fra Benelux-landene, samt Tyskland, Frankrike og Italia forsøker å finne sammen og skape noe nytt som kan stabilisere Europa. 
Med støtte fra USA og Storbritannia. 
I hennes beretning er fredsprosjektet overordnet, og handelssamarbeidet kun et middel for å få til dette. 

Denne tilblivelsesprosessen er en historie enhver som mener noe om EU bør kjenne til, skriver Frank Rossavik i forordet. 
Han har rett i det. 
Men de la Torre gjør et dristig valg når hun ikke nøyer seg med å sitere dokumenter og bøker, men også tillegger hovedkarakterer som Konrad Adenauer, Robert Schuman og Jean Monnet en rekke sitater hun ikke har direkte dekning for. 
Det er gjort for å live opp historien. 

Om historien blir mer lettlest , så taper den likevel en del i troverdighet på et slikt grep. 
Med bakgrunn som journalist burde forfatteren vite at man ikke skal tukle med intervjuobjektenes sitater. 
Disse statslederne var fargerike personligheter. 
Men de var alle døde før hun startet med boken, så hun baserer seg på sekundære kilder. 

Historien er likevel lesverdig , og den ble ikke mindre aktuell med folkeavstemningen i juni som sender Storbritannia ut av EU, og resten av EU inn i en stor debatt om sin identitet. 
Det er tid for slike bøker nå. 
