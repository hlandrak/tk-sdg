Loretta lar oss drikke rett fra countrymusikkens urkilde
83 år gammel nå. 
Høres ut som hun er 33. 

ALBUM: 
Med 8. mars-markeringer rett bak oss denne uka, er dette en betimelig påminnelse om den nå 83 år gamle Loretta Lynns enorme posisjon i countrymusikkhistorien, først og fremst som artist, men også som feministikon og rollemodell. 

Kort oppsummert: 
Hun er en av de aller største, både som låtskriver og tolker av andres sanger. 

Og hun har i all hovedsak «stayed classy» gjennom absolutt hele karrieren. 

Selv vilkårlig roting rundt blant «deep tracks» i katalogen byr gjennomgående på noe av den beste countrymusikken som er laget. 

Nedpå og delikat Den ørlille skuffelsen over at ikke Gene Clarks «Full Circle»/«The Circle Song» er tittelspor her, veies lett opp for en meget sober låtsamling, nedpå og delikat produsert av John R. Cash (sønn av June Carter og Johnny Cash) og slik sett betydelig mer back-to-basics enn den røffe rockpsykedeliaen som Jack White benyttet på hennes forrige album, «Van Lear Rose» (2004). 

Sistnevnte var et ganske vellykket forsøk på rekontekstualisering av Lynns posisjon i countryverden, samtidig som hennes formidable vokale tyngde lett sto i mot presset fra Whites tidvis overtente overproduksjon. 
Heller ikke i dag bærer stemmen hennes nevneverdig preg av at hun er godt oppi 80-årene, det høres snarere ut som hun enda har en 20-30 år igjen av karrieren. 

Tidløst og duggfriskt «Full Circle» har slik sett noe mer av et typisk «Rick Rubin-comeback» over seg, altså i betydningen av at den vender tilbake til kjernen i Loretta Lynns vesen og virke - det er mulig dette har vært overbygning og forelegg for produsenten her. 

Bare det å begynne albumet med et snakkespor, der Loretta rekapitulerer historien bak en av sine store klassikere «Whispering Sea», er et ganske kraftig statement om hva det går i her. 

Albumet byr på noe nytt og noen gamle klassikere i nytapning (både nevnte «Whispering Sea» og «Fist City» får ærbødig og anstendig behandling), samt noen obligatoriske duetter (Willie Nelson og Elvis Costello), alt sammen vevd sammen til en tiltalende helhet, det høres helt tidløst og duggfriskt ut på samme tid. 
Hør for eksempel hva hun fortsatt får til med Elvis-slageren «Always On My Mind» (nydelig countrygospel) og trad-låten «In The Pines». 
Nyskrevne «Everything It Takes», med Elvis Costello varsomt til stede, går rett inn i «best of»-utvalget. 

Det er enkelt, effektivt og elegant, rett og slett som om vi får lov til å drikke fra countrymusikkens urkilde. 
