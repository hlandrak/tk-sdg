TEST:Mercedes-Benz B-klasse Electric Drive 

Skuffer på det viktigste. 

Den byr på stort bagasjerom, ok plass og Mercedes-luksusomgivelser, men den skuffer på det viktigste området. 

Frem til nå har Mercedes bare hatt superelbilen SLS tilgjengelig for stikkontakten. 
En bil utilgjengelig for de fleste pendlere med prislappen på 3,3 millioner kroner. 

Nå er B-klasse her og med en startpris på 272.000 kroner, blir den først og fremst en konkurrent til Volkswagen e-Golf, som koster fra 255.000 kroner. 

Startprisen kan du glemme, for mye av det du vil ha koster ekstra. 
Vår testbil kostet 345.000, og selv da mangler du for eksempel ladeboksen som lader bilen på tre timer. 
Den monteres av elektriker og kommer på 20.000 kroner inkludert montering, men kjekk å ha dersom du skal bruke bilen når du selv vil. 

Ankepunktet for noen er at den ikke kan hurtiglades. 
Vanligvis planlegger de fleste kjøringen såpass at det uansett ikke burde være noe problem i det daglige. 

Utsyr koster 

Skal du ha så mye som et multifunksjonsratt og litt krom innvendig, må du opp på utstyrsnivå. 
Vi kjører utstyrsvarianten Electric Art. 
Den kjennetegnes med sin perlemorhvite farge med blå detaljer. 

Inni løftes luksusopplevelsen betraktelig med stor skjerm, kunstskinn med blå kontrastsøm på dashbordet og skinnseter. 
Den har også rekkeviddeforlengeren Range Plus, som øker rekkevidden fra 20 til 23 mil lenger takket energisparende elementer som mørke sideruter og varme i frontruta samt ekstra isolerte dører og tak. 

Moroa koster 6.840 kroner og gir deg en ekstra tankmåler. 
Snålt. 

Fullverdig femseter 

Det føles litt merkelig å bruke B-klasse som utgangspunkt for en snerten elbil. 
Romslig design har ikke slått an i fossil-variant og det er usikkert om den blir veldig mer populær bare fordi man får ennå flere ulemper i form av elektrisk drift. 

Fordelen er at det er en bil du går rett inn i. 
Man sitter godt i forsetene. 
Ryggen byr på god sidestøtte, men de lengste ønsker lenger sittepute og mer tilt i fremkant. 
Kassedesignet gir en romslig følelse for tre i baksetet også, selv om fem fullvoksne må dele litt på plassen i lengderetningen. 

Flybord er obligatorisk på MPVer. 
Hva et glatt plastbord egner seg til i fart, er vi litt usikre på. 

Midtkonsollen for øvrig er praktisk med tre rom (inkludert et stort under armlenet) og to koppholdere. 

Fullt bagasjerom 

B Electric er tilnærmet lik vanlig B-klasse. 
Den eneste forskjellen er at man sitter 5 cm høyere og mister muligheten til å skyve baksetene frem og tilbake, men 40/60 inndeling er på plass. 
Bagasjerommet er på fullvoksne 501 liter. 
Best i klassen. 

Instrumenteringen er logisk og enkel. 
Man blar seg fram i kjørecomputeren med piltaster og bekrefter med ok. 
Du kan også velge kanaler med disse. 

Ellers har du forhåndsvalg på knapper i midtkonsollen eller på hjulet. 
Trippelt opp burde funke for alle med andre ord. 

Komfortabel 

Elbilen er satt opp med et komfortunderstell som kler bilen bra. 
Den er komfortabel å kjøre og oppsettet takler de fleste underlag og sender nesten ikke slag inn i karosseriet. 

Den kjører litt som en SUV, det vil si at du dingler litt med hodet på ujevnt underlag. 
Blir situasjonen krevende, er det bakhjulsopphenget som klapper sammen først. 
Styringen kunne med fordel vært noe mer informativ. 

I fravær av motorlyd fremheves vindstøyen. 
I baksetet er dekkstøy fra bakhjulene litt høyere enn hva man forventer. 

Sirup 

Du kan velge mellom kjøreprogrammene Sport, Eco og Eco+. 
I økonomiprogrammene er gassresponsen mildt sagt sløv. 

Man må velge sport eller kickdown for å få rask nok respons i byen. 
Du får følelsen av å kjøre en tung bil, noe du også gjør. 
1.725 kilo inkludert fører er mye, selv om vekta er plassert langt nede mellom hjulene. 

Når det er sagt, gir du flat pedal kaster den seg prematurt avgårde med vekslende hjulspinn i en voldsom fart, noe som gjør deg til en vinner i lyskryssene. 

Regenerering 

Padler bak rattet føles kanskje merkelig ut i et trinnløst drivverk. 
I stedet for giring, styrer du graden av regenereringen ved gassoppslipp. 

Testbilen har regenerering i fire trinn. 
«Auto» leser trafikken og bremser selv når man tar igjen biler. 
Det gjør den blant annet ved hjelp av kameraene til sikkerhetssystemene. 
Det er ekstrautstyret du ikke trenger. 
Den trer inn alt for sent og man blir liggende for nær bilen foran. 

Vi foretrekker heller å styre bremsingen selv. 
Det ville vært mye kjekkere med en smart adaptiv fartsholder, noe vi synes det er merkelig bilen ikke har. 

Videre kan du velge D+ som er en ren trillefunksjon. 
De to neste trinnene bremser i forskjellig styrke. 

Rekkeviddeangst 

Mercedes har funnet ut at rekkevidden skal regnes ut på en kreativ og annerledes måte. 
Dermed står det aldri 23 mils rekkevidde på bilen, men som regel 12. 
En gang i løpet av prøveperioden sto det 14,3. 
Det gir en unødvendig angst og gjør at man aldri helt stoler på hvor langt man kan kjøre. 

Vi opplevde også at det var litt varierende hvor mye den ladet. 
Du har flere alternativ i menyen på kjørecomputeren, og en knapp på selve laderen som gir deg halv heller full pakke med strøm. 

Med skjøtekabel (noe man strengt tatt ikke bør bruke) tar ladingen lenger tid selv om du bruker 16-amperes sikring. 

Holder ikke det den lover 

Bilen ble brukt til pendling en uke. 
Strekning hver vei er 78,7 kilometer, ingen problem uten lading? 
Tja. 
Det ble spennende nok i sommervarmen. 
Rekkevidden til vinteren bør nok sjekkes ut. 

Vi tok rekkevidden på alvor, og kjørte den til den stoppet. 
Bilen kjøres på Eco+ og med fartsholder. 
Kanskje ikke den mest effektive, men rettferdig når vi sammenligner biler. 

Vi kjører etter GPS-fartsmåling der det er fri bane, omtrent ti kilometer i timen over på nåla. 
Da vi dro antydet den 143 km rekkevidde. 
Etter 77 kilometer var det fortsatt 60 kilometer rekkevidde igjen og gjennomsnittsforbruket var på 23,8 kwt/100. 
Etter 163 kilometer viste Merdedesen 0 i rekkevidde og tankmåleren sto i bunn. 

Tankmåler nummer to (en måler som viser hvor mye av maks effekt som kan hentes ut av batteri) viste mellom halv og trekvart tank. 
Da vi hadde kjørt 170 kilometer får vi melding i ildrødt: 
«Oppsøk verksted uten å starte motoren igjen. 
» 

Fire kilometer senere stoppet bilen med følgende farvel: 
«Batteriytelse for lav. 
Stans, lad straks.» 

Da var vi nede på et forbruk på hjemturen for 19,0 kwh/100/h. 

Halsbrekkende sparekjøring 

Dagen etter brukte vi bilen litt på jobb, noe som resulterte i litt mindre enn halvfullt batteri før hjemturen. 
Det meførte tidenes økorace hjem. 

Det innebar slip-streaming etter en buss fra Sandvika til Hønefoss og avslått klimaanlegg. 
Da vi rundet toppen på Sollighøgda viste rekkeviddemåleren 17 km, og vi hadde 45,1 kilometer hjem. 
Rulling i 14 kilometerne til Sundvollen og aldri mer gass enn 12,5 prosent på effektskalaen gjorde at vi likevel kunne trille inn på gårdsplassen med lave 19.0 kwh/100 km i forbruk. 

En fantastisk følelse, men allikevel en drøy kontrast til 16 kwh/100 km som er lovet fra Mercedes. 
Det lar seg rett og slett ikke gjøre. 

Halvhjertet 

B Electric Drive er det mest behagelige og luksuriøse elbil-alternativet, ser man bort fra Tesla, som den deler teknologi med. 
Du får god plass, fin komfort og bra med utstyr. 

Men allikevel skuffer den. 
Den er tung, noe som må straffe rekkevidden. 
Vi savner den opplevde smidigheten vi er vant til blant elbilene. 

Den mangler hurtiglading, og du må lese deg opp litt på bilen for å forstå alle funksjonene. 
Vi savner også adaptiv fartsholder, noe som føles helt naturlig å ha i kombinasjon med en elbil. 
Ikke minst savner vi rekkevidden som er lovet. 

I praktisk bruk blir ikke rekkevidden lenger enn på de andre elbilene i markedet. 
