Musikk og film går hånd i hånd
Tindersticks har lagd nesten like mange filmlydspor som ordinære album. 
Denne gang snur de tingene på hodet. 

Hvert av de 11 kuttene har fått sin egen kortfilm, med ulike regissører. 
Første video ut var "We are dreamers", vel verd å se.Stuart Staples' evig melankolske baryton kler en kvinnelig kontrast, og på sangen har han med Jehnny Beth fra Savages. 
Enda mer fremtredende er Lhasa De Sela i "Hey Lucinda". 
Duetten er noe av det siste hun rakk å spille inn før hun døde i 2010. 
Tre av kuttene er instrumentale, noe som understreker det filmatiske. 
Til gjengjeld har Staples en av rockens lettest gjenkjennelige stemmer, like følelsesladd i dag som for 25 år siden. 
Stemningen styrkes av blåserarrangementene til Julian Siegel, og det er sanger her som føyer seg inn blant Nottingham-bandets beste. 

PS: 
De har lagd åtte soundtrackplater og 11 studioalbum, inkludert nyspillingene på "Across six leap years". 

Beste spor: 
"Hey Lucinda", "How he entered", "The waiting room", "Like only lovers can". 
