Tekno-bombemed X-faktor
Fjerde generasjon BMW X5 kommer hit i november. 
Det er bare å sette den på ønskelista til jul. 

Den aller første X5 så dagens lys i 1999, altså for nær 20 år siden. 
Det var da benevnelsen SAV (Sports Activity Vehicle) ble brukt for første gang, for BMW ville ikke lage en ordinær SUV. 
Den skulle være noe mer, derav SAV-betegnelsen. 
Men mye har skjedd opp gjennom årene og de fire generasjonene. 

Tross de fysiske likhetene er det likevel få likheter, om du forstår. 
Det har vært mye innovasjon som har slått ut i full blomst på disse 20 årene, noe som kommer veldig tydelig frem i nye X5. 
Det som derimot ikke har endret seg, er at X5 fortsatt skal bygges på BMWs fabrikk i Spartanburg i USA, altså nære kanskje det største markedet. 

Fire motoriseringer 

I november kommer de første modellene til landet, og totalt blir det fire motoriseringer å velge mellom. 
Tre fra start, i tillegg til en ladbar hybrid. 
Denne kommer dessverre ikke før andre halvår 2019, og vi står dermed igjen med en 3-liters diesel på 265 hk, en 3-liters bensin på 340 hester, samt en versting av en 4,4-liters bensinmotor på 462 illsinte hestekrefter. 

Vi har prøvekjørt bensinutgaven på 340 hestekrefter, en bil som antagelig ikke kommer til å selge all verdens, for å si det rett ut. 
Biler som dette velges fortsatt med dieselmotor, så sant det ikke finnes en ladbar hybrid. 

Sistnevnte foretrekkes først og fremst på grunn av sine avgiftsfordeler, og der er ikke den rene bensinutgaven noen vinner. 
Men bilen er spennende. 
I bensinutgaven vi kjørte er det en helt flat momentkurve, og man merker ikke hvor fort det egentlig flytter seg. 

Det er helt greit i en bil som dette, som i stor grad blir en langtraver for familien, eller selgeren på jobb. 
Ved flere tilfeller virket det som om bilen leste veien foran oss, for den giret ned rett før sving og levde på en måte sitt eget liv, men i positiv betydning. 

Fra april får norske kunder muligheten til å slippe både ratt og pedaler under gitte forhold, så lenge du holder deg i hastigheter under 60 km/t. 
Etter en stund trer sikkerheten inn og ber deg holde i rattet. 
Dersom du ikke gjør dette, får du ytterligere advarsler frem til den bare skrur systemet av. 
Den bremser ikke og stopper opp. 
Synd om det skulle være et illebefinnende eller annet som gjør at du ikke tok over situasjonen. 

Nytt for generasjonen er også at bilen skal kunne oppdatere programvaren over nettet, mens du ligger og sover eller er på jobb. 

Blant andre nyvinninger vil du finne løsninger for å låse opp bilen og starte motoren fra mobiltelefonen. 

Tronskifte 

Etter å ha sett nykommeren, ble den eksisterende versjonen fort gammel. 
Vi har sett dem ved siden av hverandre, og man lurer ikke på hvilken som er ny. 
Skjermbredderne har samme stil som før, og avhengig av hvilken utstyrsversjon du velger er de enten sorte, eller lakkert i bilens farge. 
Vi foretrekker klart det siste. 

Fronten har fått en langt større grill med et mer stående uttrykk som skal gi BMWs største SAV skikkelig autoritet når du ser den i speilet. 
De store nyrene av en grill lukkes med aktive klaffer for å senke luftmotstand. 
Nå er LED-lys blitt standard både foran og bak. 

Hekken preges av horisontale linjer som får X5 til å se bredere og lavere ut. 
Dette gir bilen et maskulint preg, og den ser lavere ut enn den egentlig er. 
Spesielt baklyktene er blitt brede og slanke, og det visuelle uttrykket er klart bredere. 

X5 kan bestilles i to ulike designvarianter. 
M Sport med sportslige elementer og større luftinntak, lakkerte hjulbuer og kanaler. 
xLine har mer offroad-utrykk med mer sort plast og understellsbeskyttelse. 

Selv om BMW snart skal komme med en X7, betyr ikke det at X5 er begrenset i størrelse. 
Nei da, den er blitt 3,6 cm lenger, 6,6 cm bredere, og 1,9 cm høyere. 
Akselavstanden er strukket 4,2 cm. 
Særlig det siste er med på å gjøre bilen større på veien, mer langstrakt, stabil og fremoverorientert. 
Det gjør også at den føles større ut når svingene blir trangere. 

Det blir tre forskjellige understell å velge blant: 

Er du av den komfortorienterte typen, så passer luftfjærer godt. 
Til tider syns vi at bilen var i mykeste laget i Comfort-posisjon, og det var fristende å sette i det minste understellet til Sport på den individuelle justeringen. 

Ny filosofi og mer sikkerhet 

Innvendig er det ommøblert kraftig. 
Det første du ser når du starter bilen er to 12,3-toms skjermer som lyser opp og gir deg en mengde informasjon. 
En foran rattet, og en øverst i midtkonsollen. 
Alt styres fortsatt med et hjul, eller på berøringsskjermen. 

X5 er første modell ut med et konsept der brytere og displayer samles i innrammede områder i konsollene. 
Alle kontroller for klimaanlegg sitter sammen med luftdysene, og valgte temperaturer vises i hvert sitt display. 
Selve girspaken er blitt en krystallklump med lys i. 
Setene i testbilen er skinn av god sort. 
Bowers & Wilkins stereo med 20 høyttalere gjør også en fremragende jobb. 

Takket være den lange akselavstanden, er bakseteplassen blitt mer enn god nok, og BMW lover at 7-seteren også skal ha fått bedre beinplass for bakerste seterad. 

Når BMW nå skulle komme med en ny X5, så hadde vi nye 5-serien i minnet. 
Den har rett og slett overgått alt annet i klassen. 
Med X5 ble ikke overraskelsen like stor, og noe av det første vi savnet var de himmelske setene vi digget i 5-serien. 
Men bevares, nye X5 er en bil man likevel bare må like. 
Brått vil en del av hovedkonkurrentene måtte finne seg i å føles gamle, enten de heter Porsche eller Audi. 

Nå er den også blitt enda mer offroad-orientert en før, og vi rakk til og med en tur i skogen for å teste de forskjellige hjelpesystemene, inkludert kameraløsningene, som viser deg alt som er rundt bilen på skjermen. 

Det er ingen tvil om at BMW har laget nok en glimrende BMW X5. 
Kjøregenskapene er som de skal på en BMW. 
Komforten er nær det uvanlig komfortable, og støynivået er lavt – selv på ru amerikanske veier. 
Den minste bensinmotoren, som rett og slett er en kraftpakke, fungerer utmerket. 
Vi vet derimot at dieselen har mer dreiemoment på lavere turtall, noe som kan kle bilen enda bedre. 
Dette skal vi teste når bilen kommer på norsk jord. 

Det begynner dog å koste en del penger å kjøre X5. 

Dieselutgaven er rimeligste modell frem til den ladbare hybriden kommer. 
Om du ikke har tid til å vente, må du ut med over èn million kroner, og det før du har lagt på noe som helst av utstyr. 
Nettopp av den grunn antar vi at det store volumet ikke blir solgt før hybriden dukker opp. 
Det handler kun om pengene, ikke om varen, for den som kjøper en ny X5 med en 3-liters diesel nå vil få en fantastisk fin bil. 

Prisen er naturligvis ikke fastlagt enda, men bilen får uansett de fordelene som ligger i dagens avgiftssystem den dagen den kommer – om noen få måneder. 
