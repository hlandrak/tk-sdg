Nok en god Jæger
Som vanlig flust av heseblesende action hos favoritt Jæger. 

Jeg har blitt glad i politietterforsker Cecilie Hopen. 
Denne gang drar hun til Drammen. 
Der får hun vite at samboeren Bernhard har tatt livet sitt, og at han har levd et dobbeltliv. 
Han har i all hemmelighet giftet seg med en dame fra Kurdistan. 
Det virker også som Bernhard har samarbeidet med kriminelle.Cecilie får det ene sjokket etter det andre. 

Gamle–lensmann Ole Vik kommer for å hjelpe Cecilie. 
De to vikles inn i et nettverk av grov menneskehandel, vold og prostitusjon. 
Alt topper seg når Cecilie blir fengslet – mistenkt for drap. 

Jørgen Jæger fyller 70 år i juli. 
Han begynte å skrive krimromaner i godt voksen alder og blir stadig mer populær. 
Den forrige – "Monster" – solgte mer enn alle påsken 2015. 

Jæger er skikkelig dyktig på å skildre actionscener. 
Men han er også flink til å karakterisere folk med enkle grep. 
Politimann Johnny Johansen er for eksempel fæl til å banne, han blir fort bare banneren i leserens hode. 
Jæger varter også opp med formuleringer som dette: 
"Torsdag 27. oktober hadde vinterens første snøfnugg lagt seg som et flyktig silketeppe over rullebanen på Gardermoen, lik fortroppen for en hvit hær som forberedte seg på invasjon ved å sende ut noen følere". 
Jæger får til en herlig vending midtveis, da tingene endelig begynner å gå veien for våre venner. 
I tillegg skriver han inn morsomme detaljer; radiopersonlighet Dankert Freilem dukker opp som borettslagformann. 

På minussiden: 
Politiets forhold til mediene mangler realisme. 
En avis hadde aldri latt være å trykke historien om den vakre politisjef Cecilie Hopen som sitter arrestert for mord. 

Først tenkte jeg på overskriften "Jægers mesterstykke", for en eller annen gang må jeg gi mannen sekser på terningen. 
Men det ble litt urealistisk, både at Drammen–politiet skulle være så inkompetente og at byen ble oversvømt av slaver. 
10–12 drap i lille Drammen er også i overkant. 
Men for all del; flotte personer og topp spenning. 
Anbefales! 
Og Jæger fikk sekser på terningen i Tvedestrandsposten. 
