LittleBigPlanet PS Vita
Et strålende håndholdt eventyr. 

Fantes LittleBigPlanet noensinne til noe annet enn PlayStation Vita? 
Det skulle man nesten ikke tro, dette er det perfekte Vita-spillet! 

Det er XDev Studios som har tatt over styringa fra Media Molecule når LittleBigPlanet gis ut til PS Vita. 

De nye utviklerne har holdt seg tro mot LittleBigPlanet-serien og tilfører ikke mye nytt til spillopplevelsen, men XDev Studios har virkelig tilpasset spillet til PS Vita på mesterlig vis. 

Når vi har sett spill overført til håndholdte konsoller tidligere har det ikke alltid vært med hell, og det virker noen ganger som om spillet er en nedstrippet utgave av seg selv, som ikke helt passer inn i formatet. 
Slik er det ikke med LittleBigPlanet til PS Vita. 

Utviklerne har klart å implementere Vita-teknologien i spillet på en måte som fungerer godt. 

Historien er ikke viktig 

LittleBigPlanet er et plattformspill med puzzle-elementer, der din figur Sackboy må forsere ulike hindringer for å komme seg fra den ene enden av brettet til den andre. 

Det er fem verdener og over førti brett i spillet, fulle av klistremerker og andre ting å finne for den samlegale. 
I tillegg har utviklerne også lagt inn en egen arkadeverden med småspill som skiller seg markant ut fra resten av plattformbrettene. 

Historien har aldri vært det sterkeste elementet i LittleBigPlanet-serien. 
Denne gangen dreier handlingen i spillet seg rundt den onde dukkemesteren som har stjålet all gleden på planeten Carnivalia. 
Nå er det er opp til deg og lille sekkegutt å bekjempe ham. 

Historien er hverken dyp eller kompleks, men det har heller ikke så mye å si for det er spillopplevelsen ikke handlingen som står i fokus i LittleBigPlanet. 

Figurene du møter i spillet er forøvrig sjarmerende og spillverdenen du hopper rundt i er merkelig og surrete på en gøyal måte. 
At Stephen Fry gjentar sin rolle som den eksentriske fortelleren gjør alt enda mer koselig. 

Perfekt for PS Vita 

XDev Studios har klart å gjøre bruken av berøringsflatene på konsollen til noe mer enn en gimmick. 

Å vippe på konsollen for å få noe til å rulle avgårde, trykke på en kloss på skjermen og dra den ut av veien med fingeren din, eller å dra ned en katapult for å skyte Sackboy til himmels, føles helt naturlig ut. 

Det virker som om spillet aldri har vært laget til noe annet enn PS Vita og det føles fantastisk å manipulere spillverdenen med fingrene. 
LittleBigPlanet er det perfekte spillet for denne konsollen! 

Siden konsollen ligger så godt i hånden går fint å gjøre ting i raskt tempo. 
Som for eksempel da jeg måtte slenge meg fra en line til en annen, gripe tak i et snurrende hjul, hoppe av og trekke frem en kloss som Sackboy kunne lande på. 

De spisse piggene man faller ned på hvis man bommer gjør at jeg sitter med hjertet i halsen, men dermed er det enda mer tilfredsstillende når man klarer det helt fint. 

Berøringsflaten på baksiden fungerer ikke like godt til å dra ting omkring. 
Når du må bruke baksiden ligger ikke konsollen like godt i hånden, og spillopplevelsen blir mer knotete. 

Nå kan du lagre i egne spillverdener 

Den virkelige magien i LittleBigPlanet ligger i det sterke fokuset på brukerskapt innhold og at du kan dele det du lager med andre. 

Skaperverktøyet har med alle funksjoner fra de tidligere spillene og nå kan du bruke berøringsskjermen til å tegne ting rett inn i spillverdenen. 

En stor forandring er at du nå kan legge inn lagringspunkter i verdenen du kreerer. 
Dermed kan man avslutte spillet og begynne på samme plass senere. 
Dette åpner for store muligheter for de skaperglade siden man kan lage gigantiske spillverdener som man ikke må fullføre på en gjennomspilling. 

Hvis du ikke har lyst til å lage dine egne spillverdener kan du selvfølgelig også bare kaste deg ut i andres. 
Jeg gleder meg til å se hvor mye rart og stilig som kommer til å dukke opp når spillet lanseres. 

Jeg har aldri vært noe flink til å lage verdener i LittleBigPlanet selv, men jeg er sikker på at de skaperglade der ut vil elske hvordan ting fungerer på PS Vita og slå seg løs. 
