Småfrekk regndans
Finfin forrett av elektronikagruppen. 

Fløyte er fett. 
Et instrument du kanskje trodde var forbeholdt ridder- og progrock, jazz, Will Ferrell-sketsjer og her og nå-hiphopbeats, men nei. 
Nå er ikke fløyten hjørnesteinen (eller?) i elektrogruppen Sassy 009, men det forteller litt om trioen, som for anledningen stiller opp i tyllskjørt og paljetter på Sirkus-scenen. 

Så, uredd, på sett og vis. 
Pissregnet dusker på Sirkus-teltet mens de frodige, men strenge house-møter-techno-låtene til gjengen får meg til å tenke “det er noe med tung bass og fløyte, as” hver gang disse to parres. 

Uavhengig den utforskende delen av gruppen, er den viktigste grunnen til at undertegnede liker Sassy 009 den upretensiøse grooven i bunn. 
Bare dans, liksom. 
Selv om man egentlig ikke hører hva som synges, bokstavelig talt, også live. 

Samme det, da. 
Groovy, dansbar elektronisk musikk trumfer grøtete rap-ish vokal. 
En fargerik backdrop byr på det som må være bilder du får gjennom et mikroskop, følger oss gjennom konserten i likhet med fløyten, og kler det selvrådige ved gruppen. 

Med ep-en Do You Mind (og et par andre spor), som også inneholder godbiten “Are You Leaving”, er for så vidt nok til å fylle tre kvarter. 
Men det føles noe monotont og litt sausete i lengden da distinksjonen mellom sporene ikke er all verdens. 
Men en fin forrett på festivalens aller første dag, det er det. 
