Smartklokka du kan bruke til dressen
Samsung Gear S3 er først og fremst en flott klokke. 
Den er også en helt ok smartklokke. 

Vi hyllet Samsung for å lage en smartklokke med god betjening i sin oppgraderte versjon av Gear S2. Nye Samsung Gear S3 er blitt en flott klokke, som du fint kan bruke til dressen. 

Testjournalisten gledet seg til å prøve Gear S3 fordi den er så forlokkende flott. 
Med skikkelig gummi- eller skinnreim, stålkasse og utskiftbare urskiver er dette en klokke som bekrefter at smartklokker heretter er laget av folk som forstår design - til folk som er glade i urverk. 
Reimen er forresten i standard størrelse, slik at du kan bytte den ut med en du kjøper hos urmarkeren. 

Vi var tilstede da Samsung lanserte Gear S3 i Berlin tidligere i høst, og fikk en kort titt på klokka, da i en forenklet testversjon. 
Vi nevnte da at klokka er temmelig stor, og veldig stor på en vanlig damearm. 
Den kommer ikke i mindre versjon. 

Er du Apple-bruker, er Apple Watch den åpenbare konkurrenten til Gear S3. 

Kom i gang med Samsung Gear S3 

Samsung Gear S3 Classic 

Før du har koblet klokka opp mot en Android-telefon, fungerer den som vanlig klokke, treningsklokke, vekkeklokke, egg-timer, høydemåler og barometer - og du har en rekke flotte urskiver å velge mellom. 

Pålogget en Android-telefon får du tilgang til funksjoner du er mest vant til å ha på telefonen din, som epost, nyhetsoppdateringer, værtjenester, telefon og meldinger. 

For å få maks ut av klokka, kobler du den opp mot en Samsung-konto og Samsungs Gear-apper. 
Da får du tilgang til massevis av apper og spill som er laget for nettopp denne klokka. 
Og selvsagt hundrevis av nye urskiver. 

Du kan velge hvor våken klokka skal være til enhver tid. 
Samsung skryter av at batteriet varer i opptil fire dager. 
Det forutsetter at du lar klokka slukke skjermen når du ikke kikker på den. 
Vi liker at det alltid vises noe på skjermen, og da varer batteriet betraktelig kortere - ca halvannen dag. 

Telefon og meldinger 

Av en eller annen grunn var ikke meldingsfunksjonen tilstede på klokka vi testet. 
Vi antar det skyldes at vi koblet klokka opp mot en Huawei-telefon og ikke en Samsung. 
Det går fint å sende og motta meldinger via kontaktene på mobilen/klokken. 

Klokka er veldig god å bruke som telefon. 
Vi har kun testet inne, med lavt støynivå i rommet. 

Lyden fra klokka er ikke mye dårligere enn den som kommer ut fra mobilen vår. 
Selv når vi putter hendene i lomma på olabuksa, hører vi fint hva som blir sagt, men får tilbakemelding på at vi selv er litt utydelige. 

Når vi står med armene i kors og prater, er lyden begge veier helt super. 
Du slipper altså å prate rett inn i klokka, og det setter vi pris på. 

Betjeningen er bra, men det hender vi misforstår hverandre 

Kravene vi stiller til betjening på smartklokker er åpenbart høyere enn de var for et par år siden. 

Betjeningen på Gear S3 blir du vant med etter noen minutters bruk, og etter et par dager har du oppdaget flere måter å gjøre samme jobb på, med å vri på kransen, tappe med fingeren mot kransen, tappe på urskiven, dra urskiven i flere retninger, og selvsagt å bruke hjem- og tilbakeknappene på siden av urkassen. 

Operativsystem: 
Tizen-basert wearable OS 2.3.2. 

Minne: 4 gb. 

Sensorer: Akselerometer, gyro, barometer, HRM, omgivelseslys. 

Batteri: 380 mAh, oppgitt å vare 3-4 dager. 

Skjerm: 
Amoled 1,3 tommer. 
Gorilla-glass SR+. 

Størrelse urkasse: 46X49 mm. 

Vekt Classic: 71 gram (vår vekt inkl. medfølgende reim) / 57 gram (oppgitt vekt). 

Vekt Frontier: 
84 gram (vår vekt inkl. medfølgende reim) / 62 gram (oppgitt vekt). 

Bestandighet mot vann: 
IP68, skal tåle vedsenking i 1,5 meter vann i 30 minutter. 
Bestandig mot støv og skitt uten ekstra beskyttelse. 

Flere ganger oppfatter urkransen at den er blitt tappet på mens jeg egentlig forsøker å skru. 
Det er godt mulig det er jeg som har dårlig fingerspiss-følelse, men jeg må klikke temmelig ofte på tilbake-knappen når jeg havner feil sted. 

Slik føles det å bruke Gear S3 

Det føles som en skikkelig klokke. 
Vi digger den gode lærreimen på Classic-utgaven og at det er litt tyngde i klokka. 
En god klokke bør ha litt egenvekt. 
Urkassen i stål ser flott ut. 

Du velger mellom den sportslige Frontier eller den elegant Classic. 
Det er stort sett bare en smakssak. 
Forskjellen ligger i urkransen og knappene, i tillegg til at Frontier veier noen gram mer enn Classic. 

Under bruk skal klokka våkne når du løfter armen og ser mot den. 
Den er bittelitt treg i oppvåkningen, så det første du ser, er en mørk versjon. 
Hadde Gear S3 vært helt tilstede med én gang, så hadde det vært ekstra stilig. 

Et par ting som irriterte oss 

Å koble Samsung Gear S3 opp mot mobil og wifi går som en lek i vår test. 
Vi synes til og med at inntastingen av store og små bokstaver, tall og symboler på urskiven går helt fint. 

Litt av poenget med Gear S3 er at den skal fungere i stor grad på egenhånd, uten å være avhengig av en mobiltelefon hele tiden. 
Derfor er det underlig at du ikke får sjekke været uten å ha en bluetooth-tilkobling oppe mot telefonen. 
Wifi rett på nett er altså ikke nok. 

Vi fikk heller ikke kart-appen til å vise oss riktig plassering, uten å ha mobilen koblet opp samtidig. 
Vi ville forvente at flere slike funksjoner fungerer uten bluetooth, når vi likevel er koblet opp mot wifi. 

Vi brukte klokka på flere skiturer, og syns treningsprogrammet som ligger inne er både nyttig og morsomt. 
Men høydemåleren fikk vi ikke til å fungere. 
Vi stilte den manuelt flere ganger, men den havner raskt ute på bærtur. 
Den kan også kalibreres via trådløst nett, men heller ikke her ble det noe skikk på vår høyde over havet. 
Det blir så feil at det ikke duger. 

Konklusjon 
- Samsung Gear S3 er et godt kjøp 

Samsung Gear S3 er og blir en flott klokke. 
Vi elsker alle urskivene vi kan bytte mellom, urkassen i stål og reimene som kan byttes. 

Batteritiden er kraftig forbedret, men den varer ikke i fire dager ved litt aktiv bruk. 

Brukervennligheten er svært god. 
Vi blir raskt vant til hvordan alt fungerer, men vi kløner litt med skruing og tapping på urkransen. 

Kommunikasjonen mellom klokke og mobil fungerer godt når vi bruker klokka opp mot Samsung Gear-appen. 
Vi savner at flere funksjoner på klokka fungerer uten at mobilen er med. 

Vi skulle ønske at høydemåleren var nøyaktig, at alle apper fungerte med både bluetooth og wifi og at klokka våkner omgående når du løfter armen for å se på den. 

Prisen: 
Klokken kommer i salg tidlig i desember, og vil koste rett under 4.000 kroner. 
Det er mye klokke for pengene. 

Samsung Gear S3 er et godt kjøp. 
