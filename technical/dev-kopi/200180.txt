LG Wine Smart
LG frir til klapptelefon-generasjonen. 
Vi håper de sier nei. 

Det er sjelden vi triller terningkast én på Dinside, men denne gangen er vi nødt. 
LG har laget en klapptelefon som kjører Android, men det som kunne ha vært det beste fra to verdener for enkelte brukere, ender opp i et gedigent mageplask. 

Vi kan rett og slett ikke anbefale noen å kjøpe denne telefonen. 

Ikke en gang om den hadde kostet halvparten av de 2.000 kronene du må ut med i de rimeligste nettbutikkene. 

Vil eldre ha dette? 

Det er tydelig at det er den eldre garde denne telefonen er myntet på, med innebygd nødalarm-app og det hele. 
De som likte det bedre da telefonen bare ble brukt til å ringe med, og som synes smarttelefoner blir for avansert. 

Men LG Wine Smart er i utgangspunktet like avansert som en hvilken som helst annen smarttelefon – den kjører tross alt Android. 

Problemet er at LG ikke ser ut til å ha gjort noen store anstrengelser for å tilpasse Android til denne telefonen. 

Oversettelsene til norsk er dårlige, noe vi også kritiserte LG G4 for, og å trykke seg igjennom de første skjermbildene for å sette opp telefonen var et sant mareritt; noen ganger på grunn av den lille skjermen med begrenset skjermoppløsning. 

Vital informasjon skjules, tekst på knapper deles over flere linjer og det finnes ikke konsistens i brukergrensesnittet om man har lyst til å bruke T9-inntasting (med de fysiske knappene) fremfor skjermtastaturet, som for øvrig blir bittelite på den 3,2 tommer store skjermen. 

Skjermen har for øvrig særdeles svak innsynsvinkel og lav oppløsning – 480x230 piksler. 

Enkelte apper skalerer nå dårlig til så lav oppløsning – eksempelvis er det utrolig vanskelig å lese brødtekst i den innebygde nettleseren i Facebook-appen uten samtidig å måtte skrolle til sidene. 

Ikke en gang enkel å ringe med! 

Når vi så står på hjemskjermen etter å ha satt opp telefonen, antar vi intuitivt at man kan trykke på den grønne ringeknappen for å ringe noen. 
Men nei – den går rett inn i anropsloggen (som er tom), og det samme skjer om man prøver å trykke på ringeappen på skjermen. 
Det er også bare anropsloggen. 
Du får ikke hoppet derfra og over i skjermbildet som faktisk gjør at du kan ringe noen, som du finner godt gjemt i app-skuffen. 

Du kan heldigvis begynne å taste telefonnumre direkte fra hjemskjermen, men det fordrer at du vet nummeret du skal ringe. 
En kunne jo håpet på at tre trykk på 7 (for å få "R") ville ha gitt oss Rune, Ronny og de andre som begynner på R i kontaktlista, men den gang ei. 
Da må man i så fall åpne kontaktlista og lete frem – det funger heldigvis greit nok. 

Og både motparten og vi var fornøyde med samtalekvaliteten. 
Det skal Wine smart i hvert fall ha. 

Egne hurtigtaster 

Er det ett sted LG har tenkt riktig, så er det det at det finnes egne hurtigtaster til meldinger, kamera, kontakter og en stjerneknapp du selv kan velge hva skal peke til, f.eks. til Facebook-appen eller hva det måtte være. 

Men når den eneste knappen i meldingsappen er merket «Ny rekkefølge» (skulle ha vært «Ny melding»), vitner det om at det neppe kan ha vært en eneste nordmann som har gått over den norske språkoversettelsen, og det skjemmes hele telefonen dessverre av. 

I kjølvannet av LG G4-testen, der vi kritiserte den norske oversettelsen, fikk vi epost fra LG om at de kontinuerlig jobbet med å forbedre seg på dette punktet. 
Det har vi vanskelig for å se. 

Frustrasjon 

Facebook, ja – det var første app vi lastet ned fra Play Butikk, og etter at nedlastingen brøt fordi telefonen mistet kontakten med WiFi-nettverket her på jobb, fikk vi til slutt hentet den ned. 
Da vi startet den så vi Facebook-logoen. 
Etter halvannet minutt var det fortsatt det eneste vi så på skjermen. 
Lite ante vi at vi var nødt til å trykke på nedoverpila for å få opp innloggingsboksen. 

En oppdatering var tilgjengelig, og vi lastet den ned. 
«Denne programvareoppdaterin-gen forbedrer ditt enhet», fikk vi beskjed om. 
Det var også nevnt noe om at brukervennligheten var ytterligere forbedret. 

Men forstatt heter ny melding «Ny rekkefølge», og vi merker ingen forskjeller. 

T9-tastatur 

Lite vekker teknologiminner som T9-ordlista på telefoner. 
Denne husker vi godt fra før smarttelefonenes tid, der man i stedet for å trykke febrilsk på hver enkelt knapp, kunne trykke én gang på hver av dem, og så gjettet telefonen ordet; den gangen med nesten magisk presisjon. 

Så vi begynner: 33883 – Dette. 
37 – er. 
36 – fm. 

Vi ser at «en» blir foreslått på skjermen til venstre, men vi klarer ikke å velge ordet direkte fra tastaturet, hverken ved å trykke på stjerne, firkant, venstre pil eller 1-knappen. 
Vi må altså trykke på det bittelille feltet på skjermen for å få telefonen til å skrive ett av de mest vanlige ordene i den norske ordboka – en. 

Vi må derfor frem med manualen for å dobbeltsjekke om det kan stå noe relatert der. 

Men den er i praksis på to små sider, og viser bare hvordan du lader telefonen og hvordan du setter i SIM-kort. 

«Hvis du vil ha mer informasjon, kan du se brukerveiledningen på www.lg.com», får vi så oppgitt. 
Men heller ikke der finner vi noe om telefonen. 
Vi taster derfor inn «wine smart» (altså navnet på denne telefonen) i søkefeltet: 

Ingen treff der, altså. 
Det finnes heller ingen brukermanual lagret på telefonen. 

Oppdatert: 
Selv om det står Wine Smart på esken, har LG valgt å gi telefonen navnet Easy Smart her til lands. 
Søker du på dette vil du finne brukermanualen. 

Liten kapasitet, og treg som bare det 

Telefonen fra LG kommer med 4GB lagringsplass, og rundt én er ledig når du tar telefonen i bruk. 
Den har riktignok støtte for minnekort, men du får lite plass å rutte med rett ut av esken. 

Den er også treg i bruk. 
Laster vi inn en nettside eller Facebook-feeden og bruker piltastene til å navigere med, går det ikke lenge før alt bare stopper opp, der vi hverken får bladd opp eller ned med piltastene fordi vinduet plutselig mister fokus. 
Med skjermberøring, derimot, fungerer det greit nok. 

I det hele tatt er man nødt til å veksle mye mellom skjerm og fysiske knapper. 
Et søk i Play Butikk gjort med de fysiske knappene må (ofte) etterfølges av et trykk på søkeknappen på skjermen. 
Vi kan taste inn "m" i nettleseren, pile ned til m.dinside.no og trykke på knappen, men ingenting skjer. 
Da må vi opp og trykke på skjermen. 
Og vi får ikke til å sette på tekst på Snapchat-bilder, for eksempel; hverken med fysiske knapper eller skjermtastatur. 

Måler vi hastigheten på prosessoren med Geekbench får vi 297 poeng på én kjerne og 1012 på alle fire totalt. 
Så lav score har vi ikke fått siden vi testet middelklassetelefoner for to år siden (f.eks. HTC Desire 500 i 2013). 
Det tar ofte i størrelsesorden fem sekunder å åpne Facebook-appen, for eksempel. 

Kameraet er dårlig 

Vi prøver ofte å gjenta at antall megapiksler ikke er et mål på bildekvalitet, men vi må innrømme at vi fikk våre mistanker om at kameraet ikke er allverden her, med 3Mp bak og 0,3Mp foran. 

Det skal sies at det virker svært uvant å ramme inn motiver med dette kameraet, siden objektivet er plassert øverst på den nederste halvdelen av telefonen når den er brettet opp. 
Dermed får du aldri skjermen parallelt med kameraet (kunne ha vært løst ved å tillate rotering av skjermen). 
Det hender ofte at fingrene er i veien om du vil ta et portrettbilde, og det er veldig mye å holde i om du skal ta et landskapsbilde. 

Lysstyrken på objektivet er f/2,6 – svært dårlig i forhold til øvrige telefoner i dag. 
Eksempelvis slipper det da inn under halvparten så mye lys som det de ledende telefonene gjør, som altså betyr at man må bruke dobbel så høy ISO-verdi eller dobbelt så lang lukkertid for å fange det samme lyset. 

Og det ser ikke bra ut. 
Hvitbalanse og eksponering er ofte ute å kjøre, detaljnivået er svakt – i det hele tatt minner bildene om de du fikk fra mobiltelefoner nettopp i klapptelefontiden. 

Her får du noen eksempelbilder: 

Video fanges for øvrig maksimalt i 800x480 piksler, altså ikke en gang «vanlig» HD. 

Konklusjon 

Det er en spennende tanke å la klapptelefonen gjøre comeback, samtidig som den er moderne nok til å kunne sjekke Facebook eller dele bilder på Snapchat. 

I stedet har LG Wine Smart blitt et gedigent mageplask. 

Det virker ikke som om LG har gjort noen anstrengelser hverken for å tilpasse Android de fysiske knappene på telefonen; ei heller å tilpasse språket til norsk. 

Den er treg, har et svakt kamera og elendig brukerinteraksjon. 
Dette er rett og slett et produkt vi ikke kan anbefale noen å kjøpe; hverken til seg selv eller til andre. 

Og spesielt når prislappen er 2.000 kroner. 
I den prisklassen finnes det nå så mange gode telefoner at dette rett og slett blir en vits. 

PS! 
I samarbeid med TV2 Hjelper Deg kommer vi for øvrig med en test av mobiler til rundt tusen kroner på torsdag. 

LG Wine Smart H410 
