Spillanmeldelse:«Starcraft II: 
Heart of the Swarm» 

Strategispillet «Starcraft II: 
Heart of the Swarm» revolusjonerer ikke «Starcraft II»-universet, men leverer en rekke nyheter og en knallgod kampanje. 

«Heart of the Swarm» er det andre spillet i «Starcraft II»-triologien, men kan i praksis betraktes som en frittstående utvidelse. 
Trilogien startet i forifjor med «Wings of Liberty», som ble tatt meget godt imot av både spillere og anmeldere. 

«Starcraft II» har nok en av strategispillenes mest krevende spillerbase. 
På den ene siden har man spillere som knapt har forsøkt seg på flerspillerdelen, som først og fremst vil spille seg gjennom en spennende og vellaget hovedkampanje. 

Men man har også en stor gruppe virkelig ihugga «Starcraft II»-spillerne, de som nærmest behandler strategispillet som en idrett. 
Helt i ytterpunktet av denne gruppen finner man de som lever helt eller delvis av inntektene fra «Starcraft II»-turneringer. 
De profesjonelle «Starcraft»-spillerne. 

Å tilfredsstille denne gruppen er ikke enkelt, men det er altså det spillutvikler Blizzard har satt seg fore med «Starcraft II: 
Heart of the Swarm». 
Ikke minst har det betydd store og lange testrunder for å finne ut om nye enheter, nye ferdigheter og nye egenskaper fungerer på nettet, at den livsviktige balansen mellom Zerg, Protoss og Terran ikke rokkes ved. 

I prosessen har antallet nye enheter sunket til syv, i tillegg til at mange eksisterende enheter har gjennomgått større og mindre endringer. 
Til gjengjeld er det fortsatt slik at hver eneste enhet som er mulig å lage i flerspillerdelen har en viktig rolle å spille, også blant de beste spillerne. 

Dessuten byr «Heart of the Swarm» på en hel drøss nye kart. 

For mange er det allikevel énspillerkampanjen som er det viktigste. 
Her fortsetter eposet som startet for snart femten år siden. 
Den tidligere «Queen of Blades», Kerrigan, ble igjen gjort menneskelig i slutten av «Wings of Liberty» og «Heart of the Swarm» fortelles fra hennes synsvinkel. 

Da spoilerne kommer i løpende tempo om jeg hadde begynt å fortelle hva som faktisk skjer i «Heart of the Swarm», skal jeg nøye meg med å si at historien er god og velskrevet, dog ikke fantastisk. 

Fantastisk er derimot presentasjonen, for her snakker vi produksjonsverdier i absolutt verdenstoppen. 

Hvor mye penger spillutvikler Blizzard har brukt på CGI vet jeg ikke, men de mange, lange og eksepsjonelt gode kuttscenene i «Starcraft II: 
Heart of the Swarm» gir iallefall en ny dimensjon til historien. 

Den allerede gode spillopplevelsen er også forbedret, for hvert eneste av de tjue oppdragene i kampanjen er så vellagde og gjennomtenkte at man ikke kan annet enn å bli imponert. 
Med ett unntak spiller man som Zerg-fraksjonen, og Kerrigan selv kan kontrolleres i de aller fleste. 
Med sine utskiftbare spesialegenskaper føles det tidsvis nesten som å spille et rollespill. 

Mange oppdrag forlater også den klassiske basebyggingsformelen og byr på alt fra å få en liten infeksiøs larve til å utslette et helt protoss-skip til å styre romskipet «Hyperion» gjennom eksplosive minefelt. 

Noen «sideoppdrag» er det også blitt plass til, selv om det nok kan diskuteres hvor valgfrie de egentlig er. 
Man kan nemlig spille gjennom korte «evolusjons»-oppdrag for å utvikle Zerg-enhetene sine og gi dem sårt tiltrengte spesialegenskaper. 

Man får prøve seg på to ulike evolusjonsretninger, og må så velge hvilken man ønsker å ta. 
Tanken er meget god, men jeg synes ikke utførelsen var fullt like solid. 
Oppdragene klarer ikke helt bestemme seg for om de er «skikkelige» oppdrag eller rene tester av de to alternativene. 

Hele kampanjen, med evolusjonsoppdrag, tar heller ikke mer enn ti timer, noe som kanskje kan sies å være litt i korteste laget. 

Alt i alt er allikevel «Starcraft II: 
Heart of the Swarm» en god oppfølger til det som stadig er et av de beste sanntidsstrategispillene på markedet. 
For tilhengere av serien er det neppe noen grunn til å nøle, har du spilt gjennom «Wings of Liberty» ønsker du nok uansett å vite hvordan det går med Kerrigan og Raynor. 

Om du er på utkikk etter et godt strategispill men av en eller annen grunn ikke har spilt «Starcraft II», bør du kanskje starte med «Wings of Liberty». 
Sjansen er stor for at du deretter vil fortsette med nettopp «Heart of the Swarm». 

For «Heart of the Swarm» er et Starcraft-spill og det er Blizzard som har utviklet det, her er ingenting overlatt til tilfeldighetene. 

STARCRAFT II: 
HEART OF THE SWARM 
Kategori: 
Strategispill Plattform: 
PC og Mac Alder: 16 Utvikler: 
Blizzard Utgiver: 
Blizzard 
Mer info (Wikipedia) 
