Sony Xperia Z5 Compact
Toppmodellen for deg som ikke vil ha en stor en. 

Sony har hatt stor suksess med sine «compact»-varianter av sin toppserie, Z-serien. 
Mens andre produsenter også lager mindre utgaver av sine storselgere, velger de fleste å gjøre dem mindre avanserte spesifikasjonsmessig. 

Ikke Sony. 
Spesielt har Z3 Compact gjort det svært godt salgsmessig her til lands og var, da den ble lansert, identisk med storebror Z3 spesifikasjonsmessig, men i en langt mindre innpakning. 

I år er det Z5 Compact som står på programmet. 
Igjen leverer Sony en relativt nett telefon som allikevel er godt rustet på maskinvaresiden. 
En liten forskjell fra kommende Z5 og Z5 Premium er imidlertid at compact-utgaven mangler den siste gigabyten med arbeidsminne (RAM) og har derfor «bare» 2GB, mens storebrødrene har tre. 
Prosessor, lagringsplass, kamera og så videre skal ellers være identisk. 

Liten og tykk 

Sammenlignet med forgjengeren, Z3 Compact, har årets utgave blitt marginelt tykkere – 8,9mm vs 8,6mm, som heller ikke var spesielt tynt da forgjengeren ble lansert. 

I våre øyne gjør det imidlertid ingenting – Z5 Compact ligger veldig fint i hånda, mye takket være at det er litt å holde i. 
For øvrig er iPhone 4/4s 9,3mm tykk, hvis du trenger en referanse på tykkelsen. 

Skjermen er fortsatt 4,6 tommer over diagonalen, og telefonen oppleves i dag derfor som ganske liten; i hvert fall til en toppmodell å være. 
Under ser du for eksempel fotavtrykket sammenlignet med iPhone 6, som har en tilnærmet lik skjermstørrelse (0,1" ekstra): 

Fremdeles har Sony valgt å beholde skjermoppløsningen på 1280x720 piksler, som uansett gir en punkttetthet på 323ppi – helt fint skarpt nok på en såpass kompakt skjerm. 
Den har også et godt sortnivå og fine farger, og det er også mulig å justere hvitbalansen i innstillingene om du foretrekker et varmere eller kaldere bilde. 

Vi har registrert at mange har opplevd at skjermen og baksideglasset på forgjengeren har knust lett, og gjerne når telefonen ikke har vært i bruk. 
Vi har vært i dialog med Sony om dette, som på sin side hevder at slike uhell ofte kommer av tidligere støt som har gjort at det oppstår spenning i glasset slik at det senere sprekker. 

De nye Z5-telefonene skal uansett ha forsterket ramme rundt skjermen. 
Dessuten har Sony gjort det slik at rammen stikker litt over glasset både foran og bak for å minske sannsynligheten for at glasset kommer i kontakt med andre flater. 

Fremdeles er det nemlig glass også på baksiden av Z5 Compact, selv om det er frostet, slik at det strengt tatt fremstår som plast. 

Nå med fingeravtrykk 

Z5-serien er Sonys første telefoner med fingeravtrykksleser. 
Denne er ganske utradisjonelt plassert – nemlig på strømknappen som sitter på høyre side av telefonen. 
Praktisk plassering om du stort sett holder telefonen i høyre hånd siden tommelen da lander rett på – ikke fullt så praktisk for oss som foretrekker å holde den i venstre hånd. 

Selv gjør jeg det og har derfor registrert venstre langfinger som opplåsingsfinger i tillegg til høyre tommel, men da blir sensoren litt for upresis og krever ofte flere forsøk. 
Det hadde strengt tatt ikke vært noe i veien for at man kunne ha snudd telefonen på hodet og bruke venstre tommel, men siden innholdet på skjermen ikke roteres i henhold, er ikke det noen god idé. 

Det kunne Sony ha tenkt på (og lar seg for øvrig løse via tredjepartsapper som Set orientation). 

Uten varmeproblemer 

Vi syntes det var dristig av Sony å lansere de nye Z5-telefonene med Snapdragon 810-prosessoren, som har vært beryktet for å bli varm. 
Det gav oss noen utfordringer da vi testet Z3+ tidligere i år, der vi støtt og stadig fikk beskjed om at telefonen var for varm og vi ikke fikk brukt kameraet, for eksempel. 
Dette har Sony også anerkjent. 

Sony har nå endret konstruksjonen innvendig: 
Egne varmeledere sprer varmen over hele telefonen slik at den ikke konsentreres rundt prosessoren. 
Resultatet er at vi ved tung belastning opplever at telefonen blir varm, men vi har kjørt den tungt med både ytelsestester og prosessortunge levende kameraeffekter uten at vi har klart å fremprovosere varmeproblemet; altså at kameraet må lukkes eller lignende. 

Vanntett (?) 

Alle Sonys Z5-telefoner er vanntette; gitt at luken som sitter foran SIM- og minnekort er ordentlig lukket, og den åpner man jo ikke så ofte. 
På tidligere modeller hadde man også en luke foran ladeporten, som ble åpnet vesentlig oftere, men ladeporten er nå ikke beskyttet ekstra. 

Selv om Sony nå har moderert markedsføringen av akkurat denne egenskapen og ikke lenger oppfordrer til svømming og dykking, er det uansett verdt å sette pris på. 
Da er det ingen krise om den sklir opp i badekaret eller glemmes på verandaen når det begynner å regne. 

Borte er for øvrig ladekontakten som satt på siden av Z3 Compact, og som gjorde at du kunne lade telefonen i en tilhørende krybbe. 
Det er for så vidt mindre nødvendig enn tidligere, gitt at det ikke lenger er behov for å åpne og lukke en luke foran ladeporten. 

Egen kameraknapp 

En annen ting vi har sansen for med Sonys Z-telefoner er at de har en dedikert kameraknapp. 
Den gjør at du kan starte kameraet når som helst ved å holde den litt inne, og den kan dessuten brukes som utløserknapp, som også kan forfokusere når du holder den halvveis nede. 

Det varierer veldig hvor raskt kameraappen starter fra slukket skjerm når du trykker inn knappen på denne måten – alt fra et snaut sekund til opp mot fem sekunder, litt avhengig av hvor lenge det er siden du har brukt kameraappen og hvor mange apper du har åpne. 

Du kan heller ikke bruke annet enn autofunksjonen når du starter kameraet uten å låse opp telefonen. 
Vil du for eksempel bytte til manuell modus, som blant annet kreves for å bruke HDR-funksjonen, er du nødt til å låse opp telefonen i mellomtiden. 

I det hele tatt synes vi kameraappen Sony leverer begynner å virke litt smått utdatert og treg i forhold til hos konkurrentene, selv om den er veldig rik på funksjoner; blant annet med levende effekter og mye annet. 
Vi har også opplevd enkelte problemer med stabiliteten på kameraappen, der vi to ganger i løpet av testuken har vært nødt til å starte telefonen på nytt for å få tatt bilder. 

Og utløserforsinkelsen er treg. 
Forfokusert opplever vi rundt 0,2 sekunder fra vi trykker knappen helt inn til bildet faktisk tas. 
Ved bruk av knappen på skjermen, der telefonen også fokuserer, opplever vi ofte 0,4-0,5 sekunder, og det har ved flere anledninger vært såpass mye at vi ender opp med et uskarpt bilde fordi vi regner med at det er tatt når vi trekker telefonen til oss igjen. 

«Verdens raskeste autofokus» er noe Sony flagger høyt på denne telefonen, men det henger ikke sammen med opplevd forsinkelse når du tar bilder. 

Slik blir bildene 

Sony har oppgradert kameramodulen i forhold til tidligere telefoner i Z-serien, og den nye sensoren er i stand til å levere bilder med oppløsning på 23 megapiksler. 
Som standard er imidlertid telefonen satt til å knipse bilder med 8 megapiksler, som uansett vil være nok til å dekke de fleste situasjoner, enten du har tenkt til å poste bildet på Facebook eller skrive det ut i A3-format. 

Vidvinkelen er imponerende på Z5-telefonene og tilsvarer 24mm i 35mm-format, som betyr at du får med langt mer i bredden enn hva du får på de fleste andre mobilkameraer. 
Blenderåpningen er f/2,0 – ikke helt på høyde med de beste (LG G4 slipper inn 23 prosent mer lys), men allikevel meget godt. 

Faktisk har vi tatt en håndfull bilder side om side med LG G4. 
Under ser du ett som illustrerer forskjellen på vidvinkel tilsvarende 24mm (Sony) og 28mm (LG). 
Vi har stått på nøyaktig samme sted – som du ser fanger Sony-kameraet vesentlig større utsnitt: 

Men hva om vi ser på enkeltpiksler? 
De avslører raskt at bildet fra LG-telefonen er langt mer detaljert: 

Og det er symptomatisk. 
Det ser ut til at Sony ikke helt har kontroll på de veldig mange megapikslene som leveres her, og at støyreduksjonsalgoritmene dermed vasker ut detaljer i bildene selv på lave ISO-verdier. 
Under er nok et eksempel vis-a-vis LG G4: 

Som du ser, ser Sony-bildene litt «malt» ut. 
Og det med ISO-verdi på 40. 

Og det blir ikke bedre i svakere belysning. 
Under er et 100%-utsnitt fra et innendørsbilde der kameraet velger ISO 800. 
Resultatet er ikke spesielt imponerende: 

En annen ting Sony markedsfører er konseptet Clear image zoom. 
Dette skal gjøre det mulig å zoome inntil 5x, og bildet skal fortsatt være klart, detaljert og uten den vanlige støyen, heter det seg på nettsidene. 

Vel, heller ikke her lar vi oss på noen måter imponere, der LG G4-bildet (nederst) er langt mer detaljert, selv uten en Clear image zoom-funksjon. 
Den gjengir også fargen på stabbursveggen langt mer korrekt enn Sony-kameraet: 

Merk at Z5-kameraene heller ikke har optisk bildestabilisering slik flere av konkurrentene har. 
Alt i alt må vi derfor si oss skuffet over Z5 Compact på kamerafronten, som var et punkt vi hadde svært høye forventinger til. 

Under finner du flere bilder tatt med Xperia Z5 Compact: 

Ytelse 

Når det gjelder ytelse, har vi imidlertid langt mer gledelige nyheter, for her oppfører Z5 Compact seg eksemplarisk. 
Hurtigheten i daglig bruk er svært god – skrolling av nettsider går silkemykt, og telefonen har også nok kraft under panseret til å dra selv de nyeste 3D-spillene uten problemer. 
Faktisk får vi toppnotering på 3DMark-testen, der telefonen scorer 26.653 poeng; over 2.000 poeng mer enn Samsung Galaxy S6 Edge+. 

På, batterifronten lar vi oss også imponere, der vi på en typisk dag med push-varsler aktivert, halvannen times skjermtid totalt (inkludert sosiale medier, epost og litt kameraknipsing), samt tjue minutter i telefonsamtaler fortsatt legger oss om kvelden med oppunder 40 prosent batteri igjen. 

Det er bedre enn på de fleste andre Android-telefoner, selv om vi tror det kan bli tøft for de fleste å klare to hele dager, slik Sony reklamerer med. 
Men at de færreste vil ha behov for å lade den ekstra før leggetid, vil vi våge å påstå. 
Merk også at telefonen bare leveres med en 7,5W lader, selv om den støtter Quick Charge 2.0 for enda raskere lading. 
Da er du imidlertid nødt til å kjøpe en kraftigere lader ved siden av. 

Vi har opplevd telefonen som god med tanke på lyd under samtaler. 
De eksterne høyttalerne er for øvrig plassert på hver sin side av skjermen, som gjør at lyden kommer godt frem når du ser video eller spiller, der man på mange telefoner opplever å dekke til høyttalergrillen med en av hendene. 
Ikke at vi blir spesielt imponerte av lydkvaliteten, dog. 

Konklusjon 

Det er lett å like Sonys lille toppmodell. 
Den er svært kompakt og god å holde, selv for de med små fingre, og den yter svært godt. 

Plasseringen av fingeravtrykksleseren kan diskuteres, spesielt for oss som foretrekker å holde telefonen i venstre hånd, men den er uansett en gledelig nyhet på Sony-telefoner og fungerer knallbra om du bruker høyre hånd. 
Vi liker også godt at telefonen har en egen kameraknapp, som gjør det lett å starte kameraet når telefonen ligger i lomma, selv om vi skulle ønske at kameraet startet raskere. 

Men Sony lover mye med sin nye Z5 Compact. 
For mye, i våre øyne. 

Den er vanntett, men bør ikke brukes under vann. 

Den skal ha verdens raskeste autofokus, men oppleves egentlig ganske treg i avtrekkeren når man tar bilder. 
Den lover også 5x clear image zoom som på ingen måte imponerer når vi prøver. 

Vi blir derfor noe skuffet av kameraet på Z5 Compact, som ikke klarer å måle seg med de beste hva gjelder bildekvalitet, selv om vidvinkelen er svært god. 

Sony Xperia Z5 Compact E5823 

PS! Z5 Compact lanseres i disse dager, og hos et utvalg forhandlere får du med hodetelefonene MDR-10RC på kjøpet. 
De har en veiledende pris på 999 kroner og vurderes slik av vår ekspert: 

Mykt skinn (imitasjon?) både på hodebøylen og selve øreputene gjør dem behagelige å ha på. 
Ulempen er at stoffet er svært glatt, så nikker du litt for ivrig med hodet i takt med musikken glir de litt for lett av. 

Kun pause/skip-mulighet på fjernkontrollen; skulle gjerne hatt volum også. 
Ikke uventet er det en lettdreven modell som gir god effekt via mobilen, og lydmessig vet Sony uansett hva de gjør: 

Presist og fint stereobilde, og en bass som henger med uten å flyte ut. 
Den har til og med et visst bassfundament, noe mange ikke klarer i denne prisklassen. 
Øker du volumet på mer intens gladmetall ala Kvelertak faller de likevel igjennom, med mer skingrende mellomtone og diskant enn dyrere alternativer, likevel: 
Dette er nok hodetelefoner som mange vil like, og når de følger med på kjøpet er det fint lite å klage over. 
