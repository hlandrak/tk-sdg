Anmeldelse:Lovende fra Northern Belle 

Flere låter av tårer-i-ølet-kaliber. 

ALBUM: 
Northern Belle, leser jeg på nettet, er navnet på et engelsk luksustog, reklamert med som britenes svar på Orientekspressen. 

Det er dessuten er utmerket og passende navn på et band som spiller avdempet og stillfarende countrymusikk i en stil som minner om Nanci Griffith eller Allison Krauss. 
Eller for den saks skyld tidlig Ida Jenshus, som holder tronen i Norge innen denne musikksjangeren for tida. 

Northern Belle har vakt oppsikt i hovedstadens musikkmiljø og debuterer med dette selvtitulerte albumet. 
Stine Andreassen har skrevet samtlige ti låter, med engelske tekster. 
Even Ormestad fra Jaga Jazzist har gjort en solid jobb med produksjonen og latt vokalisten få det rommet hun fortjener. 

Backingen er utmerket, raffinert for eksempel med hardingfele innimellom. 
Flere av sangene er av tårer-i-ølet-slaget, mens andre er mer up tempo og muntre. 
Til førstealbum å være er dette å betrakte som svært lovende. 

Særlig hvis bandet i større grad klarer å løsrive seg fra forbildene. 
Men de har uansett plassert seg trygt om bord på det norske countrytoget. 
