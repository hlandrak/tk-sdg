En nabolagsdrøm på Nesttun
Staup Bistro serverer rustikk og kreativ hverdagsmat, kombinert med spennende øl. 

I gamle dager ble staup brukt til å drikke øl av. 
Det er også navnet på en nabolagsbistro på Nesttun med mye godt øl. 
Bistroen åpnet i oktober i fjor og eies og drives av økonom og ølkelner Stian Westgård-Strand. 

På kjøkkenet koker duoen Grétar Ingi Sig og Stian Leon Holme, med erfaring fra restauranter som Brygghuset, Bølgen & Moi og Restaurant 1877. 
Trioen har ambisjoner om å lage nordisk mat med en ny vri, og på Staup lager de kreativ, rustikk hverdagsmat. 

Innenfor døren får vi raskt den gode bistrofølelsen. 
To unger står på hodet i sofaen langs veggen, og en stor familie er på vei til å takke for seg. 
Venninnene som sitter innerst i kroken deler en kanne med te, mens andre gjester er ute etter en rask middag. 

Atmosfæren er uformell og avslappet, og restauranten er sparsomt, men trivelig innredet. 
Veggene har duse farger og rommet er dekorert med elegante blyantbilder fra kunstneren Linda Soh Trengereid. 

Menyen består av et knippe små og store hverdagsretter og hjemmebakt brød. 
Første rett er laget på en viktig råvare på det norske middagsbordet, poteten. 
I bunnen av skålen ligger tykk potetmos, toppet med potetskum med surmelk, pyntet med sprø chips og dillolje. 

Det er en liten, skjønn, uventet rett, som smaker syrlig og friskt. 
Retten er antakelig inspirert av Restaurant 1877 sin klassiske potetrett, som har pleid å være et ledd i deres femretters meny. 

På denne menyen finner jeg ikke helt ut hvor den passer inn. 
Som à la carte-rett blir den ensom. 
Den fungerer best som et tilvalg. 

Staup er et ølsted, og har kun tre viner på kartet i kveld. 
Til potetretten og den toskanske restesuppen Ribollita velger vi å gå for friske smaker. 
Haandbryggeriet sitt surøl A Dashing Rouge er brygget med kirsebær og bringebær, og har frisk fruktighet og søtlig fylde. 
Den er temmelig dyr, men verdt hver krone. 

Edel rosécider på eple og bringebær er et godt alternativ dersom du ikke vil ha øl, men fremdeles ønsker noe saftig og lett. 

Til hovedrettene av okse og lam må vi tyngre til verks. 
Bryggeriet Ayinger sin dobbelbock, Celebrator, har en elegant maltsmak og en balanse uten sidestykke. 
Drikken passer perfekt til den langtidskokte Staup-gryten. 

Den rødvinsbaserte oksegryten er laget med kjøtt som ligger nærmest skinnet på dyret, som er fett- og smaksrikt. 
Gryten med det møre kjøttet smelter ned i underlaget av glatt potetmos. 

Dette er et festmåltid med franske vibber, og det er en sorg å bli mett. 
En av restaurantens andre hovedretter, et langtidsstekt lammelår som litt humoristisk er stekt i varmeskapet til tallerkenene, serveres med klassiske rotgrønnsaker, frisk rødkål, og fondantpotet med tydelig kraftsmak. 

Nabolagsrestauranten er opptatt av lokale ingredienser i sesong, men tillater seg også å sette importerte varer som sitron og kanel på menyen. 

– Bergen er jo en handelsby. 
Dette er ingredienser vi har lange tradisjoner for å bruke, forteller en av kokkene. 
En av dessertene vi får servert, er fremdeles i testfasen. 

Sitroniskremen med sjokolademousse og kamomillemarengs er toppet med et dryss parkslirekne – en ugressplante man kan bli kvitt ved å sette den på menyen. 

Brødpuddingen med honningiskrem er kledd i revet eggeplomme, som er saltet og honningpreservert. 
Det er honningen fra denne prosessen som brukes til å lage iskremen. 

Men ikke nok med det. 
Det er honning i bunnen også. 

Mjød er en drikk vi gjerne forbinder med vikingtiden, laget på honning, vann, mjødurt og gjær. 
Staup har tre typer mjød på drikkekartet. 
Varianten Marion fra Superstition Meadery med bjørnebær, blåbær og bringebær, smaker rent og komplekst. 
Denne må du smake. 

Bistroen skifter hele menyen hver tredje uke. 
Det gjør at restauranten oppfattes som levende og attraktiv, også hvis du går hit ofte. 
Her kan du kjøpe brød på vei hjem fra jobb, ta en øl med en venn, eller spise med familien en kveld du har noe å feire. 
Dette er rett og slett en nabolagsdrøm. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
