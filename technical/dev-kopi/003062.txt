Alt på én gang
Lidos maksimalistiske tapning av elektro-r&b er spennende, men låter tidvis noe overtent. 

Peder Losnegård har hatt et par interessante år i Det Store Utlandet. 
Tysværingen som snart bikker 24 tok karrieren sin fra Norge til Los Angeles i 2014, og har siden da bygd seg opp et brennhett navn som produsent og samarbeidspartner for størrelser som Halsey, Ariana Grande og Chance The Rapper (sjekk ut de inspirerte produksjonene på sistnevntes Coloring Book). 

Til tross for at Everything er Losnegårds tredje album, er det hans første som Lido. 
Musikalsk er spranget fra den selverklærte good guy-hiphopen han syslet med for fem år siden enormt - i tråd med platetittelen er dette snarere et ambisiøst og maksimalistisk snapshot av hva som rører seg i den urbane klubbverdenen akkurat nå, med konseptuell forankring i et forhold som er i ferd med å råtne. 

Det mest slående ved skiva er strengt tatt hvor dyrt og lekkert det gjennomgående høres ut. 
Rent overfladisk er det mange som som sysler med lignende ting - fragmentert, boblende elektro-r&b som som drives av opphakkede, prosesserte vokallinjer og en sakral energi - men Lido har en helt egen signatur både som låtskriver, produsent og vokalist. 

Viljen til eksperimentering er - i det minste på papiret - noe av det beste ved Everything, som når frenetiske "Murder" ebber ut i et vakkert orkesterparti eller den stadig pitchskiftende fortellerstemmen låner tyngde til truende "Citi Bike". 
Jaden Smith-gjestede "Only One" er på sin side et vellykket eksempel på at enkle grep kan være vel så effektive om de utnyttes godt nok. 

Sammenlignet med kompisen og samarbeidspartneren Cashmere Cat mangler Lido imidlertid disiplinen og fokuset som kreves for å skru sammen et virkelig helstøpt album. 
På Everything gaper han over for mye; det hyperaktive idétilfanget tærer etterhvert på tålmodigheten, og tidvis melder følelsen av overtenning seg. 
I tillegg mangler vokalisten Losnegård pondus til å bære en i utgangspunktet fin pianoballade som "You Lost Your Keys". 

Lidos talent er dog ubestridelig, og det er nok fruktbart å høre denne platen som første del av en lengre reise som - bokstavelig talt - kan ende hvor som helst. 
