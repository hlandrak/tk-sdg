Mer raffinert - mer sporty
BMW har klart det kunststykket å skjerpe sin store sedans dynamiske ferdigheter og samtidig gjøre den mer behagelig å kjøre. 

BMW har knallsuksess her i landet for tiden - hittil i år ligger det bayerske premium-merket på tredjeplass på nyregistreringsstatistikken til OFV, og i november klatret de endog til annen plass bare slått av Volkswagen, takket være et rush av registreringer av den nye utgaven av elbilen i3 med forlenget rekkevidde. 

De klassiske sedanene og stasjonsvognene i 3-serien, 5-serien og 7-serien, flankert av kupé-utgavene, er med årene havnet litt i skyggen av SUV-er og nye nisjemodeller. 
De utgjør likevel det tradisjonelle grunnfjellet i merkevaren og de har langt fra hvilt på sine laurbær. 
Det viste de med all tydelighet da de lanserte ny 7-serie i fjor - et teknologisk og luksusmessig fyrverkeri av en bil som fint kan rivalisere med selveste Mercedes S-klasse. 

Da er det et godt utgangspunkt at den helt nye 5-serien, som vi nå har fått kjøre både en diesel- og en bensinversjon av, er basert på samme nye plattform som nevnte 7-serie. 
Men «femmer'n» er en adskillig mer etterpurt modell - av siste generasjon, som ble lansert høsten 2009, er det per dato solgt over 7.500 eksemplarer i Norge. 

Vi hadde derfor forventninger da vi dro av sted for å teste den nye mellomklassen i BMW-sortimentet, og tok den først i øyensyn uten akkurat å få bakoversveis. 

- Hæ, er den helt ny? vil nok mange spørre når de får se 5-serie modell 2017. 
Det skjønner vi godt, stiller man dem ikke rett ved siden av hverandre, er det fort gjort å forveksle nykommeren med forgjengeren. 

Overraskende lav luftmotstand 

Ikke mye å si om designen altså, den er ganske tidløst elegant og vil vel passe de fleste. 
Men det er mer ved den enn som så - det vi ikke ville ha gjettet, er at takket være et utrolig grundig arbeide på aerodynamikk-fronten, har bilen en uventet effektiv profil som gir den lave luftmotstandskoeffisienten (cd), på 0.22 for den mest aerodynamiske. 
Men 0.26 for en 540 i xDrive er sannelig ikke dårlig heller. 
Til sammenligning har inntil nylig koeffisientverdien for en vanlig familiebil ligget på rundt 0.30. 

(For å få den reelle luftmotstanden, må profilkoeffisienten selvsagt multipliseres med frontal-arealet som for 5-serien er 2,35 kvadratmeter). 

Oppgradert gjenkjennelig 

Interiøret overrasker ikke mye mer enn det ytre. 
Dette er gjenkjennelig BMW, men vi merker raskt når vi sitter inne i bilen at nivået generelt er hevet. 
Også her er det mye av nye 7-serie i denne bilen. 
Luksusfølelsen er likevel ikke Mercedes-gedigen som i en topputstyrt E-klasse. 
Samtidig er premium materialkvalitet og presist detaljarbeid til stede i fullt monn. 
Det er bare litt mer tilbakeholdent i designen, på en sporty måte. 
Som det skal i en BMW, vil nok trofaste kunder si. 

Som vanlig har setene enormt med innstillingsmuligheter og gir god støtte. 
Likevel stusset begge testsjåførene i vår første testbil med Luxury-grad over en litt vel fremtredende nedre del av seteryggen - vi hadde de mest påkostede utgavene selvsagt. 
Etterhvert finner man uansett en sitteposisjon som passer, men med så mange innstillingsmuligheter kan det ta litt tid. 
Kompromisset mellom fasthet og komfort er ellers aldeles utmerket. 

I baksetene sitter man også bra. 
Det er ikke overdådig i forhold til bilens størrelse, men også storvokste voksne kan sitte der over lengre avstander uten problemer. 
Likevel: 
Kongeplassen, som vanlig hos BMW, er førerplassen... 

Sedan med bakhjulsdrift ...? 

Det var ikke storselgerne i det norske markedet vi fikk prøve denne gangen - det er sedanen som blir presentert først, mens stasjonsvognen nok vil bli mer ettertraktet her hjemme. 
Den skal vises på Genève-messen tidlig i mars, forventet ankomst til Norge er i mai. 

Motorene vi kjørte var heller ikke det flest vil anskaffe i Norge, men det var i det minste biler som virkelig viser den nye 5-seriens potensial på veien. 

Vi prøvde dieselversjonen 530d xDrive (den mørke bilen) og bensinversjonen 540i sDrive (den hvite). 

Dessuten: 
Hittil i år er hele 96 prosent av bilene solgt med xDrive firehjulsdrift - BMW er årets største merke på firehjulsdrift i Norge. 
Vi kjørte likevel den ene av testbilene med bakhjulsdrift i klassisk stil - greit å ha prøvd begge varianter. 
Forskjellen er på tørr vei merkbar først når man virkelig presser bilen, men i Norge vil selvsagt situasjonen ofte være en annen selv om avansert elektronikk uansett gjør at begge alternativer vil føles trygge på veien. 

Flotte motorer 

Vi kjørte som nevnt den inntil videre sterkeste varianten av hver drivstoffkategori og, uten overraskelse er dette noe av det beste man kan oppdrive av motorer i begge tilfeller. 
Gangkultur, mykhet, disponible krefter og den potente, men samtidig behagelig upåtrengende lyden fra rekkesekserne er noe for seg selv - og det gjelder både diesel og bensin. 

Totalopplevelsen med dieselmotoren - grunnet tilgjengelighet over et bredt register i tillegg til et ekstra skyv i lavere mellomregister - gjør at man aldri tenker over at det er politisk nesten ukorrekt diesel man har på tanken. 
Samtidig er den stadig videreutviklede treliters-bensineren herlig i sin progressive og uanstrengte kraftutfoldelse - selv om noen kanskje vil savne den følelsen av punch som dieselen gir ganske raskt etter igangsetting. 

Begge motorene var under testen paret med den utmerkede 8-trinns Steptronic-girkassen som er BMWs versjon av ZF-kassen stadig flere produsenter benytter seg av. 
Girene bare sjalter sømløst og kjapt, selv når man velger sportsligste kjøreprogram - som i vårt tilfelle kun var disponibelt med 540i - utstyrt med M-Performance-pakke. 

Ladbar hybrid kommer 

Det ble ikke gjort noe stort nummer ut av det nå, men hybriden kommer - mens markedslansering for de første motoriseringene blir februar, vil det drøye en måned til før den ladbare 5 er på plass. 
Også en foreløpig toppmodell ved navn M550i med 462 hestekrefter ankommer, og håper å overbevise med ytelser tilsvarende dagens M5. 

Dette mens vi venter på neste M5, som må bryne seg mot den kommende, og eksplosive Mercedes-AMG E 63 ... 

Men la oss roe oss litt inntil videre: 
På dieselsiden er motorene som tilbys ved start 520d (190 hestekrefter og 400 newtonmeter) og 530d (265 hestekrefter og 620 newtonmeter). 

De som foretrekker bensin vil kunne velge mellom 530i (252 hestekrefter og 350 newtonmeter) eller 540i (340 hestekrefter - opp fra 7-seriens 326 - og 450 newtonmeter). 

Dynamisk, men komfortabelt 

Kjøreegenskapene er BMW på høyt nivå, og er blitt skjerpet siden forrige generasjon - dette kan etter vår mening tyde på at BMW har tatt på alvor tilbakemeldinger om at differensieringen i forhold til Mercedes-Benz ikke var fullt der den skulle være på forrige generasjon. 
I hvert fall mente vi å kjenne enda mer av BMW-ånden over denne bilen enn sist vi kjørte forgjengeren. 
Og dette både med den firehjulsdrevne 530d og den bakhjulsdrevne 540i. 

Samtidig er komfortnivået der man forventer det hos et tysk premium-merke. 
Men der foretrakk vi dieselversjonen med Luxury-pakke og som rullet på 18-tommere fremfor 540i med M-Performance-pakke på 19-tommere - i sistnevnte var korte ujevnheter klart mer merkbare inne i kupéen. 
Det lille ekstra når det gjelder sportslighet - som vi under våre relativt begrensede kjøreturer ikke hadde anledning til virkelig å identifisere - er ikke verdt det. 

Uansett versjon er lydnivået lavt - og i høy motoreveihastighet foregår samtaler i vanlig stemmeleie uanstrengt - det er ikke en anelse vindsus rundt speilene som kan endre på det. 

Alt av aktuelt utstyr 

Så kommer spørsmålet om pris på herligheten. 
Selvsagt er BMW 5-serie fortsatt en dyr bil og, som vanlig, det må tas høyde for en god del ekstrautstyr i tillegg til grunnprisen for at bilen skal være «riktig» spesifisert, både med hensyn til utseende, komfort og verdi ved videresalg. 
Regn med minimum et sted mellom 50.000 og 100.000 - mange vil gå en god del over. 

Nettopp utstyret er et så omfattende kapittel at det ikke er tid og plass til alt her. 
BMW 5-serie er, som alle nye premium-biler utstyrt med en mengde assistenter og funksjoner for underholdning og kommunikasjon. 
Sikkerhetssystemer er så omfattende at bilen langt på vei er utstyrt for å kunne kjøre seg selv, men det insisterer ikke BMW voldsomt på - BMWs image er fortsatt forankret i at det skal være en bil for kjøreglede. 

Teknologi er altså et klart hakk opp fra forgjengeren. 
Det er også det meste annet, som raffinement og effektivitet på v. 
Da er det gledelig at bilen ikke er blitt dyrere siden forrige generasjon. 

I og med en fortsatt uavklart avgiftssituasjon over nyttår, har vi ikke fått den definitive prislisten, men noen indikasjoner på hvor landet vil ligge dersom dagens avgiftsforslag går gjennom, uten at disse prisene er bekreftet på tusenlappen nær. 

Rimeligere enn før 

Bildet jevnt over er at prisene går en anelse ned. 
Det må legges til frakt- og leveringskostnader. 
Disse beløper seg eksempelvis til 13.800 kroner levert hos importøren på Fornebu. 

Da kan omtrentlig cirkapris ventes å bli cirka 478.000 kroner for en 520d med bakhjulsdrift, cirka 500.000 med automat og cirka 547.000 med automat og firehjulsdrift (xDrive). 

530d med xDrive og automat vil kunne gå ned fra dagens 704.600 kroner til omtrent 652.000 kroner. 

530i xDrive og automat: 
Ned til ca. 614.000 kroner 

540i xDrive og automat: 
Ned fra dagens pris på 832.200 kroner helt ned til cirka 754.000 kroner takket være en avgiftsreduksjon på ca. 78.000,- 

Med mer teknikk og standardutstyr enn tidligere, tilbød BMW nye 5-serie til samme pris som utgående modell da det ble åpnet for bestilling tidligere i høst. 
Med det nye avgiftssystemet blir den nå altså rimeligere. 

Alternativet til E-klasse 

Det skal sies at Volvo nylig, med S90, introduserte en bil som er i samme klasse som disse premium-tyskerne. 
Selv om vi ikke har funnet å kunne kåre den til vinner i direkte konkurranse mot Mercedes' klassereferanse, er løpet faktisk ganske jevnt og S90 vil for mange fremstå som en utfordrer til nettopp E-klasse. 

Når det gjelder Audi, er ikke A6 aktuell nok lenger til å kjempe helt i toppen - men også der i gården er det etterhvert fornyelse å vente. 
Jaguar XF og Lexus GS forblir outsidere, hver med sine argumenter. 

Men nå er det altså BMW som kommer sterkt tilbake og på ny plasserer seg i denne klassen. 
Vi vil likevel anse den mer som et alternativ enn som en direkte konkurrent til de nevnte premium-sedanene. 
Den har en mer overbevisende kjøredynamikk og har samtidig både høyverdig komfort og premium-følelse. 
For kundegruppene blir det til syvende og sist ikke et valg mellom bra og best, men i hovedsak om preferanser. 

Og ingen tvil: 
BMW er nok en gang helt i toppen sammen med de aller beste. 

De første bilene kommer til landet til lanseringen i begynnelsen av februar. 
Og, som sagt: 
Stasjonsvognen kommer utpå våren. 

Tekniske data: 

NB: 
Prisene er estimerte cirka-priser fra 1/1/2017 gitt at de foreslåtte avgiftsendringene går gjennom. 

Les også: 

Bildeserie: 
Syv generasjoner BMW 5-serie: 

Ovenfra, og deretter fra venstre mot høyre ser vi de følgende generasjonene 5-serie: 

1) E12 - 1972 

2) E28 - 1981 

3) 
E34 - 1988 

4) E39 - 1996 

5) E60 - 2004 

6) F10 - 2010 

7) G30 - 2017 

Alle foto: BMW 
