Trippeltest:Lydløse, billige bærbare 

Vi har de siste ukene hatt tre «Chromebook-killers» på testbenken. 
Her ser du hvordan det gikk! 

Som nevnt innledningsvis er dette enkle Windows-maskiner som skal konkurrere mot Google-baserte PC-er, såkalte Chromebooks. 

Generelt om maskinene 

De er alle utstyrt med enkle Atom- og Celeron-prosessorer, har kun 2 GB arbeidsminne og 32 GB flashminne til lagring (av typen eMMC). 
Skjermstørrelsen varierer fra 11,6 til 14 tommer, prisene varierer fra 2.490 til 2.790 kroner i billigste nettbutikk (jf Prisjakt.no 26.8.2015) 

Hvis du har fulgt med på tilbudene hos PC-forhandlerne, har du sikkert fått med deg at du finner langt mer avanserte PC-er i samme prissegment, for eksempel denne. 

Så hvorfor skal du vurdere en av disse? 

Jo, hvis lav vekt, lang batteritid og lavt støynivå er viktig for deg, parkerer disse tre maskinene all konkurranse fra "normalklassen". 

Ingen av de tre har vifter, og selv den dårligste på batteriytelse klarer å spille HD-video i over sju timer mellom hver gang den må puttes i laderen, bestemann holder ut i hele 12 timer. 
Det er intet mindre enn imponerende! 

Her ser du bilder av maskinene: 

Sammenligninger 

Her har vi oppsummert de viktigste tekniske egenskapene ved de tre modellene: 

Som du ser er det store variasjoner i størrelse og vekt, men selv 14-tommeren fra Toshiba veier ikke mer enn 1,7kg. 
Den klart mest portable er Asus, som veier ganske nøyaktig 1 kg. 

Asus skiller seg også ut med at den er utstyrt med en Atom-prosessor, der de andre har Celeron. 
Denne kan ikke kjøre 64-bits Windows og programmer, og klarer ikke å utnytte mer enn 3 GB RAM. 
Ingen av delene er ankepunkter i denne klassen, det er få programmer som ikke finnes i både 32 og 64-bits versjoner. 

Det kan imidlertid være et ankepunkt at Asus sitt bidrag ikke har USB 3.0-porter, der de andre to har én. 
Merk også at du trenger en kabel med Micro-HDMI-kontakt i ene enden dersom du skal koble PC-en til en ekstern skjerm. 

Alle tre har plastkabinetter. 
Mens Asus og HP har matte kabinetter som ikke viser fettmerker, er dette temmelig fremtredende på Toshiba: 

Tastatur og pekeplate får godkjent karakter på alle tre. 
Pekeplatene byr på flerberøringsstøtte, for eksempel kan du skrolle ved hjelp av to fingre. 
Det fungerer tilfredsstillende på alle tre. 
Merk at Toshiba er den eneste som har dedikerte knapper for venstre/høyreklikking, noe mange foretrekker. 

Alle tre PC-ene er utstyrt med mer eller mindre nyttige prøveversjoner av diverse apper og programmer. 
Den beste program- og lagringspakken får du dersom du velger maskinen fra HP. 
Her får du inntil 1 TB og Office 365 hos Microsoft i ett år helt gratis. 
Dette koster normalt noen hundrelapper. 

Den nevnte HP-maskinen er også den eneste av de tre som har matt skjerm uten refleksjoner, noe mange vil se på som en fordel. 
Alle tre skjermer har paneler av typen TN, som gir begrenset innsyn fra sidene. 
Kvaliteten og lysstyrken er imidlertid helt OK til normal bruk. 

Modellen fra Toshiba er den som minner mest om en standard billig-PC, både størrelse- og vektmessig. 
Den er også den eneste som støtter vanlige SD-kort, av type som brukes i svært mange kameraer. 

Ytelsesmålinger 

Vi benyttet Passmark PerformanceTest for å måle prosessor- og lese/skrive-ytelsen, og som ventet ligger alle de tre lavt på skalaen. 

Prosessor 
Å kjøre kontorprogrammer som Word og Excel er imidlertid uproblematisk, men vi har opplevd litt hakkende bevegelser når vi har skrollet i enkelte annonsetunge nettsider. 

Alle maskinene er i stand til å spille av videoer i full HD-oppløsning (1920 x 1080 piksler), så lenge det ikke skjer så mye annet på PC-en samtidig. 
Da blir det fort lugging. 
Det anbefales generelt å ha få programvinduer åpne samtidig for å unngå forsinkelser. 

I diagrammet under har vi sammenlignet med gjennomsnittstall for prosessoren AMD A4-5000, som er å finne på enkelte fullblods-PC-er i samme prisklasse, bare for å gi deg en idé om styrkeforholdet: 

Lagring 
Det er også helt på det rene at eMMC-flashminnet ikke kan måle seg med normale SSD-er når det gjelder lese- og skriveytelse. 
Leseytelsen er imidlertid bedre på alle tre sett i forhold til typiske harddisker i bærbare PC-er. 
Derfor vil programmer og filer lastes relativt raskt til arbeidsminnet, men ikke i nærheten av hva du kan forvente av PC-er med «ekte» SSD: 

Batteritid 
Til slutt testet vi batteritiden. 
Vi stilte lysstyrken til temmelig likt på de tre maskinene, samtidig som vi aktiverte strømsparemodus. 
Her viste det seg å være svært store variasjoner. 

Alle klarte mer enn 7 timer med kontinuerlig videoavspilling, noe som må betegnes som meget bra. 
Aller best var Asus, som smalt til med over 12 timer. 
Det er en hel sesong med populære Netflix-serier! 

I diagrammet under har vi sammenlignet de tre mot hverandre, og har også tatt med batteritiden til en typisk normal-PC i samme prisklasse: 

Konklusjon og vår anbefaling 

Alle de tre maskinene er lydløse, har god batteritid og er lettere enn typiske normale billig-PC-er. 
Ytelsen ligger helt klart i nedre del av skalaen. 
Det var også forventet, men skriveytelsen til flashminnet var generelt dårligere enn vi hadde forventet. 

Vår anbefaling går til Asus EeeBook X205TA, fordi denne skiller seg vesentlig ut fra de andre når det gjelder vekt og batteritid. 
Dermed skiller den seg også mer ut fra den store hurven av rimelige PC-er. 

Modellen er perfekt til filmtitting på lange tog- og flyreiser, og er dessuten kraftig nok til at du kan jobbe med dokumenter, bilder og presentasjoner uten store bestrebelser. 

Asus EeeBook X205TA-FD005BS 
