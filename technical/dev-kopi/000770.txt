Wii Party U
Festen tar aldri helt av. 

Nintendo ønsker nok en gang å lage fest i stua med et lass av minispill som nytes best i selskap med motiverte venner. 
I sum en innholdsrik og tidvis underholdende pakke, men festen i Wii Party U tar liksom aldri helt av. 

De 80 minispillene er fordelt på tre hovedmodus. 
«TV-party» viderefører den digitale brettspill-arven fra Mario Party og styres primært med Wii Remote-kontrolleren. 
Stikkord: 
Risting, peking og frenetisk knappetrykking. 

Noen konkurranser belønner dyktighet, balanse og presisjon, andre avgjøres av ren flaks. 
Spillene er tematisk sett varierte og inneholder alt fra vintersport, svømming og lengdehopp, til mer kuriøse saker som ninjahopping, ufoskyting, bombekasting og robotbygging. 

Glimter til 

Innimellom brytes det hele opp med såkalte «3-mot-1 utfordringer», der én spiller bruker GamePad-kontrollerenen og konkurrerer mot de andre tre. 
Disse sekvensene fungerer knallbra og gir oss et glimt av det som sannsynligvis var Nintendos visjon for Wii U-konsollen og spilling på flere skjermer. 

«House Party» består av åtte spill av mer fysisk karakter som inviterer til kreativ bruk av GamePad-kontrolleren. 
Et av høydepunktene her er en variant av brettspillet Twister, der spillerne må samarbeide om å holde ned et virvar av knapper på kontrollerne. 
Den tredje modusen er skreddersydd for to spillere og baserer seg utelukkende på Gamepad-kontrolleren. 

Krever et fullt vennelag 

Kvaliteten på minispillene er varierende, men totalt sett godkjent: 
En håndfull av dem er helt geniale, om lag halvparten er helt ok, mens resten oppleves som fyllstoff. 

Et irriterende minus er at dere må være fire spillere for å få fullt utbytte av hovedmodusen «TV-Party». 
Er dere to eller tre tvinges dere til å ha med datastyrte spillere. 
Jeg kan love deg at du fort blir lei av å vente på at dummy-spillerne skal trille terning, flytte og «styre» GamePad-kontrolleren. 

Wii Party U er absolutt ikke den verste minispill-samlingen der ute. 
Jeg kunne ønsket meg mer innovasjon og større fokus på de unike egenskapene til Nintendos nye konsoll. 
Dessuten savner jeg høyere tempo og raskere overgang fra spill til spill, spesielt med én eller flere datastyrte spillere. 

Dette er absolutt ikke noe du ønsker å spille alene. 
Har du derimot tre motiverte venner med sans for enkel moro kan du plusse på et øye på terningen og være relativt sikker på at stemningen i stua stiger et par hakk. 
