Her finner du ingen spanske gitarer
Far og sønn Iglesias kommer fra Madrid, men der stopper mitt kjennskap til byens musikkliv. 

Også Baccara, da. 
Ikke så mye å briljere med. 
Jeg har noe å lære, og Hinds er ingen dårlig begynnelse.Kvartetten består av Ana Perrote, Carlotta Cosials, Ade Martin og Amber Grimbergen, fire jenter som fikk musikkpressen til å summe lenge før debuten som nå er ute. 
Plateselskapet beskriver den som det ultimate lydsporet til den beste dagen noensinne, tilbrakt med dine fire beste venner. 
Kanskje å ta litt hardt i, men Hinds er ingen dårlig gjeng å være i selskap med. 

De har en frisk og freidig tilnærming til 60-tallspopen. 
Musikken er passe løs i kantene, der fortidens Velvet Underground og Phil Spector møter dagens Vaccines og Mac DeMarco. 

Kall det gjerne lo-fi garsjerock. 
Latino er det i hvert fall ikke. 

Beste spor: 
"Garden", "Castigadas en el Granero", "Chili town", "Bamboo". 
