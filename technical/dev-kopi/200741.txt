Test:Porsche Macan GTS 

Puster storebror i nakken. 

Utseendet kan sikkert diskuteres, men kjøreegenskapene og kjøregleden, ja du leste riktig, kjøregleden - er udiskutabelt blant det beste du finner hos noen SUVer på planeten. 
Den slår i grunn majoriteten av normale biler også, for den saks skyld. 

Den 1.895 kilo tunge klumpen tok undertegnede helt på senga på krokete småveier med alt for høy fartsgrense på Tenerife. 

Dette er ikke akkurat veier som er skapt for en SUV i den størrelsen, men Macan GTS svelget sving etter sving, hårnål etter hårnål. 
Faktisk ganske så lettbeint og vannvittig overbevisende. 
Hvor pokker tryllet den bort vekta da bilen skulle rundt svingene? 

Potent motor 

Under panseret finner vi en treliters motor med opphav hos konsernsøster Audi. 
Selv om dette er samme konsern, jobber de tungvint og uøkonimisk på hver sin tue. 
Porsche vet akkurat hvordan deres 
DNA er bygget opp og det er ganske så ulikt Audi sitt. 
Derfor er motoren tunet på Porsche-vis. 
Og det funker for oss. 

Turboene skuffer på med luft fra 2.000 omdreininger og oppover. 
Derfra er momentkurven lineær, og byr ikke på mange overraskelser. 
Egentlig er det lite som trigger deg til å dra den til rødt, men settes doningen i Sport+ så velger den selv øvre del av mellomregisteret og topp turtall som arbeidsområde. 

Den lyse sangen fra V6eren i front synger samstemt med trommerekka i hekken. 
Sportseksoen klarer på en barnslig måte å få frem entusiasten i deg. 

Myk… 

Kun luftfjæring var tilgjengelig under lanseringen av GTS. 
Litt synd, for det kunne vært interessant å føle hva man går glipp av om man lar være å betale for det. 
Begge versjoner er utstyrt med PASM (Porsche Active Suspension Management) og understellet er senket 15 millimeter. 

Med full pakke får du himmel og helvete ved ett trykk på en knapp. 
Kjører du i komfortmodus blir GTS rimelig myk, tam og treig. 
Vi provoserte komfortunderstellet på skikkelig rufsete asfaltveier og opplevde en nummen og ufølsom styring og overdrevent lang fjæringsvei. 
Det vikrer ikke helt som hjulene henger helt med på smådumpene heller, men her snakker vi om smånyanser. 
I normal cruicing i norsk søvndyssende pendling, funker den nok ok. 

... eller perfekt 

GTS fortjener faktisk å stå i stram giv akt. 
Da får du plutselig en sportsbil med plass til fem, pluss bagasje. 
Styringen har en anelse for høy utveksling, så man må svinge litt mer med rattet enn ønskelig når du har sportshatten på, men den formidler godt og de brede lissene suger seg til asfalten. 
Balansen i bilen er også smått imponerende. 

Med mindre man har tullete høy hastighet inn i sving, er den nøytral, og motoren tar i såpass at bilen setter seg litt bakpå og gir deg et deilig skyv ut av svingene. 
Den er faktisk så morsom at du fint kan lure deg ut på morgenen før resten av familien har stått opp, bare for å ta deg en morotur på tomme søndagsveier. 

Selv i Sport pluss er den ikke stivere enn at de med sportslig gen gjerne beholder den der. 
Da kan imidlertid giringen bli noe stressende. 
Heldigvis kan du stille fjærer og hissighet delvis hver for seg. 

Se flere bilder: 

Nest best 

Med Macan GTS på plass, finnes det en GTS i hver eneste Porsche-modell. 
Bokstavkombinasjonen står for Grand Turismo Sport. 

I bunn og grunn er det snakk om en oppgradert Macan S med 20 hester ekstra. 
Treliteren med biturbo er oppjustert 20 hester til 360, mens dreiemomentet har økt fra 460 Nm til 500. 

Tuningen har fokusert på å gi den en hissigere fremtoning og er ikke bare gjort foran PC-skjermen. 

Nytt innsug og omarbeidet eksosanlegg for å senke mottrykket er blant de mekaniske forandringene. 
Turbotrykket er økt 0,2 bar til 1,2. 

Dobbeltkløtsj-kassen PDK med 7 trinn er standard og gir kledelig lynraske girksift. 

Med de nye endringene klarer GTS 0-100 på 5,2 sekunder. 
Du kjøper selvfølgelig Sport Chrono-pakken som senker akselerasjonen ytterligere til 5 blank. 
Toppfarten er 256 km/t. 

Porsche har kikket i GATEBIL-kulturen for å gjøre den tøffere. 
All blank krom er kastet på dør og erstattet med bøllete sort. 
Sorte lampeinnsatser, sorte felger, sota baklykter, sorte logoer og sort-elokserte enderør står på menyen. 
Fronten er også særegen for GTS, og kanskje verdt pengene alene. 

Skinn og elektronikk 

Inni er det setene på første klasse som er den store rosinen i pølsa. 
GTS har helt egne 8-veis elektrisk justerbare skinnseter med Alcantara senter. 
Du velger mellom sort, grå, beige eller brunt. 
Det tykke multifunksjonsrattet er i bøllete alcantara. 
Betaler du ekstra, får et frekt skinninteriør med logo i seteryggen, kontrastsømmer over alt, skinn på dashbordet og egne GTS gulvmatter. 
Taket er like selvsagt trukket i sort alcantara. 

GTS introduserer et helt nytt infotainment-system i Macan. 

Via en sju-tommers pekeskjerm som har mange av de samme funksjonene som en smarttelefon, blant annet zooming med to fingre, får man nå en rekke live oppdateringer via Wifi. 

Blant annet trafikkinformasjon om køer, Google street wiew etc. 
Smarttelefonen har fått egen plass under midtkonsollen med trådløs antenne og lading. 
Med egen app styrer du en rekke av bilens funksjoner med telefonen. 

Masse utstyr 

I Norge er det stort sett 211 hesters diesel (pris fra 883.000 kroner) eller Turbo (fra 1.469.000 kroner) som selges. 
Cayenne S (fra 1.154.000 kroner) selges nesten ikke. 
GTS koster fra 1.307.000 kroner og legger seg prismessig midt i mellom S og Turbo. 

Med alt utstyret man får med på kjøpet, så får man effekten så å si gratis om man sammenligner den med Macan S. 
Men regn med at bilen bikker 1,5 millioner innen du har krysset av for alt du ønsker deg i utstyrslista. 

Blir sjelden vare 

Macan blir derfor ingen storselger på det Norske markedet. 

- Vi har et salgt på ca. 200 biler i år og regner med det samme neste år og tror 20 av disse blir GTS forteller administrerende direktør hos Porsche-importøren Autosentrum Sport, Morten Scheel. 

I dag står dieselmotor for 89 prosent av salget. 
