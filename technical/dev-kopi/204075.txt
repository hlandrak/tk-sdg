Helsport Snota 36l
Pris: 999 kr, XXL 

Denne sekken føles stor og romslig allerede fra starten. 
Glidelåsen går fra bunnen, opp i en halvsirkel på toppen og ned igjen, og kan glides fra begge sider. 
Dette gjør at det er lett å finne fram i en fullpakket sekk, eller bare åpne en liten del dersom man vet hva man skal ha. 
I tillegg har den flere reimer som kan justere sekken, så man kan variere volumet etter ønske. 
Den har også to magneter som sitter i overgangen mellom øvre og nedre del, som stopper glidelåsen når man bare ønsker å åpne øverste del av rommet i sekken. 

Sekken kommer med flere innvendige og utvendige lommer, både med og uten glidelås, og sekken har også en lomme der vannflaska får plass, med strikk. 
Smart med to lommer på innsida av sekken hvor termosene passer inni. 
Den har også flere reimer til å feste ekstra utstyr, deriblant to fester lengst ned mot bunnen av sekken som er forsterket med et gummimateriale. 

Sekken er godt paddet og er behagelig og myk på ryggen, men den ekstra paddingen i korsryggen, som øker komforten når man bærer, kan gjøre det litt tett og klamt på lengre turer. 

Hoftereimene på sekken er små, og vi kunne ønsket oss at de var litt større, spesielt hvis man skal bære noen kilo på en dagstur. 
De er likevel behagelige, og har også en nokså bred stropp som veier litt opp for små hoftestøtter. 
Øverst på sekken er det en litt ubehagelig kant som kan skjære deg litt i nakken hvis du har en kortere rygg. 
Man kan slakke skulderreimene for å unngå problemet, men da kjennes sekken litt baktung ut med vekt i sekken. 

Brystreima kan justeres i høyde, men reim og feste må tas av sekken og festes igjen for å justere, noe vi syns er unødvendig tungvint. 
Totalt sett sitter sekken noenlunde stabilt på ryggen, og havner sånn midt på treet sammenliknet med noen av de andre sekkene. 

Et minus er at sekken kommer uten ekstra regnbeskyttelse, og vi er skeptiske til hvor godt stoffet ville holdt unna en liten skur. 
