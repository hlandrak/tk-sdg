En flamboyant debut som i alle fall ikke er kjedelig
MNEK benytter seg fullt ut av rampelyset når han albumdebuterer etter flere år som låtskriver og gjesteartist. 

ALBUM: 
Den fløyelsmyke stemmen til Uzoechi Osisioma Emenike, bedre kjent som MNEK, ble for alvor introdusert for norske ører gjennom Gorgon Citys 2014-hit «Ready For Your Love». 

Da hadde briten allerede jobbet som låtskriver og produsent for en rekke artister i nærmere tre år. 

Ikke at overgangen til soloartist på noen måte har stoppet studio-hustlen. 
Kundene har heller bare blitt mer internasjonale og mer berømte. 
Med en CV som inkluderer bidrag for alt fra Madonna og Beyoncé til Dua Lipa og vår egen Matoma, samt samarbeider på kryss og tvers av sjangre, er det derimot ikke alltid like lett å sette fingeren på 23-åringens egen karriere i rampelyset. 

I det ene øyeblikket er han den perfekte ex-faktoren på andres låter, samtidig som han fortsatt har igjen å virkelig slå igjennom på egen hånd. 
Ikke bare fordi solomaterialet som regel styrer unna de mest åpenbare hit-oppskriftene, men også fordi låtene sjelden har vært spesielt minneverdige. 

Akkurat det ser det ut til at MNEK har ønsket å gjøre noe med når han nå slipper sitt nye debutalbum. 

Å anklage «Language» for å være anonymt og forglemmelig, blir nemlig vanskelig. 
Fra og med åpningen «Correct», kastes vi ut i en fargesprakende sirkusforestilling som ikke ender før den pompøse avslutningsballaden «Touched by You» 16 spor seinere. 

Mellom disse to kontrastene frister sangeren lytterne ut på dansegulvet («Toungue»), underholder med masete ekskjæreste-historier («Phone»), forklarer at han snakker «Body» flytende, sampler Ultra Nate-klassikeren «Free» («Paradise»), og får sin mannlige elsker til å gå bak ryggen på sin «Girlfriend». 

Det hele er gjennomgående variert, bombastisk, flamboyant og til tider hakket for meget, men blir i alle fall aldri i nærheten av å være kjedelig. 
