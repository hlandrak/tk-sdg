Langt fremskreden musikalsk galskap
Hadde publikum i Kristiansand virkelig visst hva dette var, ville de nok ha fylt den store konsertsalen i Kilden torsdag kveld. 

_SYMFONISK SHOW 

Kristiansand Symfoniorkester 

Solister og dirigenter: 
Aleksey Igudesman (fiolin) og Hyung-ki Joo (klaver) 

Musikalsk leder og perkusjon: 
Edoardo Giachino 

Kilden, Konsertsalen_ 

Nå har Igudesman & Joo vært i Kristiansand også. 
For full musikk. 
De var i Bergen under Festspillene i år, og gjorde braksuksess sammen med Bergen Filharmoniske Orkester. 
Nå var det med KSO, og våre symfonikere fikk være sterkt medvirkende i et show sprudlende av klassisk, jazz, filmmusikk, pop og rock, ja føy til verdensmusikk – så har vi vel sånn omtrent dekket det. 
Big Nightmare Music – en allusjon til Eine Kleine Nachtmusik av Mozart, begynner selvsagt med Mozart. 
Eller nesten i alle fall. 
Gamle Wolfgang dukker stadig opp, og det gjør sannelig mange av de andre heltene fra det klassiske repertoaret også. 
Ikke minst Rachmaninov, sammen med Celine Dijon. 
Og Gloria Gaynor – var det sammen med Sergei Rachmaninov? 
Eller var det Johann Strauss? 
Ånei, det var Fritz Kreisler. 
Og James Bond. 
Og Mozart. 
På tyrkisk. 
Bach og Vivaldi var også innom. 
Og Ennio Morricone. 

Aleksey Igudesman og Hyung-ki Joo, den første opprinnelig fra Leningrad, født i 1973, den andre like gammel, født i England av koreanske foreldre. 
De to møttes som tolvåringer, begge i klassisk skolering da. 
Sammen har de utviklet en rekke show der de ved å ta et skritt til siden fra den vanlige klassiske konsertformen, har skapt en helt særegen underholdning, litt i arv etter Victor Borge og andre musikalske entertainere, men så utrolig elegant, intelligent, frekt, velartikulert og så veldig mye mer moderne og tilpasset vår tid, enn forgjengerne, selvsagt. 

De to er hver for seg eminente musikere, Joo en fremragende pianist, Igudesman en ditto fiolinist. 
Dermed kan de tillate seg store musikalske utfordringer, bringe det over i det absurde, vri og vrenge og karikere, og komme ned på alle ti fingre eller begge ben – på en suverent overlegen måte. 
De er dessuten gode skuespillere, arrangører, sangere, dansere og så videre, og de får hele orkesteret med på notene (hehe) og vel så det. 
Musikerne i Kristiansand 
Symfoniorkester har i uken som gikk antakelig måttet gå noen runder med seg selv: 
Kan vi være med på dette? 
Svaret var tydelig i torsdagens konsert. 
De var hundre prosent med. 
Hele orkesteret gjøglet, sang, danset, fjollet og var presise og årvåkne i forhold til de to gærningene – og det hele fungerte perfekt. 
Så muntert har det neppe vært på en KSO-konsert noen gang før. 
