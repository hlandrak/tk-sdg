Sabi Omakase
Hvor: 
Pedersgata 38 Åpningstider: 
Torsdag - lørdag, bare på kveldstid. 

"I Sabi Sushis nye restaurant i Pedersgata har du orkesterplass når en av verdens beste sushi-kokker tryller fram sushi av fantastiske råvarer", skrev vår restaurantkritiker Kine Hult høsten 2015, men hun var skeptisk til det høye prisnivået. 

Det er folkene bak den suksessrike sushi-kjeden Sabi som ved siden av Re-Naa har distriktets klart dyreste restaurant. 
Sabi Omakase tilbyr en opplevelse som ikke kan sammenlignes med noe man får annet sted i Stavanger-regionen. 

Fra utsiden kan restauranten til forveksling se ut som et litt anonymt, brunt vedheng til den hektiske take away-avdelingen. 
Vel inne er kontrasten til det travle Pedersgata-livet på utsiden påtakelig. 
Lokalet er ikke større enn at det rommer åtte-ti gjester langs bardisken, og miljøet er så koselig og intimt at man ganske raskt får følelsen av å sitte hjemme hos noen. 
Noen som er langt over gjennomsnittet gode til å lage sushi, vel å merke. 
Sabi-medeier Roger Asakil Joya står for kokkeleringen, og gjestene kan følge med på hver detalj som utspiller seg. 
