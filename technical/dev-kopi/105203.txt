Plateanmeldelse:New Order – «Music Complete» 

I orden igjen. 

Dette skulle ikke fungert i det hele tatt. 
Bassmaestro Peter Hook ga seg i 2007. 
Det er ti år siden forrige album. 

Men Gillian Gilbert er tilbake bak keyboardet, Tom Rowland (Chemical Brothers) og Stuart Price produserer sentrale deler. 
For øvrig er både Iggy Pop og Brandon Flowers med. 
Ikke minst Iggy (høres mer ut som en grumsete uteligger enn seg selv) gjør en betraktelig mer interessant jobb enn New Orders siste kjendis-samarbeidspartner (Billy Corgan hveste seg gjennom «Turn My Way» på ellers eksellente «Get Ready» i 2001). 

«Music Complete» (merk Deutsches Institut für Normung-presisjonen i tittelen) har blitt en betraktelig mer keyboard-drevet sak enn det kvintetten (som de nå er) har bedrevet siden comebacket rundt årtusenskiftet. 

Låtene får raust med rom til gjøre seg helt ferdig og skaper jublende glowstickstemning for første gang siden «Republic» (1993). 

Så kan man velge om man vil la seg irritere eller fascinere over at tekstene ikke er all verdens, at «Tutti Frutti» høres ut som en genialt fanatisk parodi på Kraftwerk og at «Academic» er den sedvanlige U2-låten de fremdeles ikke mestrer. 

Nykommer Tom Chapman er på ingen måte universets mest særpregede bassist, men han spiller som Peter Hook uten å være personligheten Peter Hook. 
Muligens var det dét både New Order og Peter Hook fikk for mye av. 

BESTE LÅT: 
«Tutti Frutti» 
