Italiensk for begynnere
Pastabakeriet i Langgata i Sandnes er småkoselig og byr på helt grei mat uten skyhøye ambisjoner. 
Med det lille ekstra hadde dette vært riktig bra. 

De som satt sammen menyen på Pastabakeriet, som ligger midt i Langgata i Sandnes, to små minutters rolig gange fra perrongen på Ruten, har trolig bestemt seg for at den ikke skal inneholde noen overraskelser. 
Ingen kreative krumspring. 
For her er det den ene traveren fra all verdens italienske restauranter etter den andre. 

Det er det i og for seg ikke noe i veien med. 
Disse rettene har blitt klassikere og gjengangere av en grunn. 
Enten vi snakker om caprese, altså salaten med fersk mozzarella, solmodne tomater, basilikum og gyllen olivenolje, eller carpaccio, altså løvtynne skiver av velhengt og smaksrik, rå okse- eller kalvefilet, med høvlet parmesan, salat og olje. 
Eller pizza, med løvtynn og lett brent bunn, med få og nøye utvalgte ingredienser som topping. 
Eller vi snakker om spaghetti alla carbonara, kullbrennerens pasta, en energibombe for kroppsarbeidere, bestående av pasta, lettsaltet sideflesk (pancetta), egg og fløte. 

Brutalt ærlig 

Mer enn noe kjennetegnes det tradisjonelle italienske kjøkken av en nesten skremmende enkelhet, en enkelhet som hviler hundre prosent på råvarenes egenart. 
Mens den franske chef kan benytte seg av raffinerte sauser og teknikker som maskerer og opphever råvaren, er hens italienske kollega helt prisgitt de få ingrediensene som en typisk italiensk klassiker består av. 

Italiensk mat er altså brutalt ærlig, noe som også setter italienske restauratører på en hard prøve. 
Alle som spiser der, har spist på en italiensk restaurant (utenfor Italia) tidligere, en restaurant som vanligvis har omtrent de samme rettene på menyen. 
Gjesten kan altså sammenlikne. 
Kinesiske restauranter (utenfor Kina) har det for øvrig på akkurat samme måten. 

Klassikere 

Pastabakeriet har et tydelig café-preg. 
Og det er ikke så rart, for på formiddagstid er det en café. 
Interiøret er kanskje en smule for funksjonelt, litt ... kjedelig? 
Men det var varmt og godt å komme inn fra den iskalde vinden i Langgata og få seg et glass rødvin. 
Menyen byr egentlig bare på husets vin på glass (95,-), men vår vennlige servitør kunne også friste med andre til samme pris, viste det seg. 
Vi lot henne velge en barbera, nokså kjølig, men frisk og god. 

Forretter: 
Vi valgte oss to klassikere, selvsagt. 
Carpaccio (149,-) og et fat med antipasti (178,-) , altså diverse småretter med hovedvekt på spekemat. 
Vi hadde forrige besøk friskt i minne, fra 100-ugå i Sandnes i høst. 
Da var carpaccioen rett og slett for kald, slik at den smakte nesten ingenting. 

Denne var mye bedre. 
Mørt, godt kjøtt. 
God parmesan i store, tynne skiver. 
Frisk salat og rikelig med nymalt pepper. 
Spekematen: 
Streit parmaskinke, to typer streit salami og små skåler med pestosaus, hvitløksmajonesen aioli og små oliven. 
Til begge rettene kom svært velsmakende, salt focaccia-brød med pisket smør. 

Potent pizza 

Ledsagersken ville ha pizza, med krydret salsiccia-pølse og fersk chili (179,-). 
Jeg gikk for pasta carbonara (194,-), med tanke på alle kaloriene jeg garantert ville forbrenne på veien tilbake til toget. 
Mer vin fikk vi også, denne gangen to glass med husets valpolicella. 
Helt grei bordvin, uten mange smaklige kruseduller. 

Pizzaen var tynn og varm og med et skikkelig spark av chili som kanskje rett og slett vil være i meste laget for sarte ganer. 
Vi syntes den var varmende og god. 
Pastaen var heller ikke så verst, egentlig. 
Al dente, altså ikke kokt for lenge. 
Velsmakende flesk, men kanskje litt i salteste laget? 
Mektig mat, men også litt ensformig, egentlig. 

Vi burde jo ikke hatt plass til dessert, men en liten innlagt hvilepause gjorde susen. 
Ledsagersken har aldri klart å motstå sjansen til en sjokoladefondant (108,-). 
Jeg valgte en vaniljekrem med nøtter (105,-). 
Begge rettene kom med en kule is, som nokså sikkert ikke var hjemmelaget. 
God kaffe fra Austrått Kaffebrenneri. 
Veldig god kaffe, faktisk. 
Dessertene var nokså midt på treet, særlig vaniljekremen hadde litt å gå på. 

Inkludert tips kom dette på 1600 kroner for to personer. 
Det er ikke direkte rimelig. 
Med litt høyere risiko og litt mer pasjon kunne dette blitt en femmer. 
Slik det er nå, må en svak firer være tilstrekkelig. 
