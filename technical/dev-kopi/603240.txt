«Birds of Passage»:Fengslende narkoepos 

Filmanmeldelse: 
«Birds of Passage» er et narkoepos inspirert av virkelige hendelser, som er en del av Colombias historie som aldri har vært filmatisert før. 

For det var ikke Pablo Escobar som startet narkotikahandelen fra Colombia, det var wayuu-folket. 

Rapayet (José Acosta) trenger penger for å få nok til medgiften det koster for å gifte seg med drømmejenta Zaida (Natalia Reyes). 
Zaida er datteren til stammens matriark og har høy status. 
Mens han jobber med å selge kaffe, kommer han over en gjeng amerikanere fra Fredskorpset som spør etter marihuana. 
Snart er Rapayet-familien og wayuu-folket regionens rikeste, men med penger og makt følger grådighet, maktkamp, misforstått lojalitet og ære, som holder på å ødelegge stammens kultur og viktige tradisjoner. 

Regissørene Cristina Gallego og Ciro Guerra som ble Oscar-nominerte for sin forrige film «Embrace of the Serpent» (2016), har laget en visuelt slående vakker film, og de har inkorporert wayuu-kulturen som fortellergrep ved å bruke stammens tradisjon om å gjenfortelle hendelser gjennom sang. 
Filmen er delt inn som fem sanger/kapitler, «Wild Grass», «The Graves», «Prosperity», «The War» og «Limbo», som skildrer en historie som er både vakker og grusom, og svært fengslende. 
