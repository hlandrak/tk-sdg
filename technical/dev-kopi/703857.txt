En av de siste Chicago-kjempene
Han synger om det som var, men musikken er i høyeste grad levende. 

Det tynnes i rekken av legendariske bluesmenn, men 79 år gamle Buddy Guy står fortsatt støtt. 
Han forlot tidlig Louisiana til fordel for Chicago og ble en av bluesens største gitarister, en historie han forteller i tittelkuttet "Born to play guitar". 
Albumet åpner med en duett med Joss Stone i "(Baby) You got what it takes", uten at aldersforskjellen på 51 år gjør noe fra eller til. 
Han minnes forbildet Muddy Waters i "Come back Muddy" og hyller nylig avdøde B.B. King i "Flesh & bone", en duett med Van Morrison. 
Begge sangene er noe av det fineste han har gjort. 

Beste spor: 
"Back up mama", "Born to play guitar", "Come back Muddy", "Flesh & bone". 
