Anmeldelse:Big Boi + Phantogram 
- «Big Grams» 

Outkast-rapperens nye prosjekt er Øyafestivalens våte drøm. 

ALBUM: 
Da det kreative geniet André 3000 mer eller mindre gikk lei musikkindustrien, fortsatte Big Boi Outkast-arven så godt han kunne, og har klart å holde i gang en imponerende solokarriere. 
Til tross for sin rolle som «arbeidshesten» i en av hiphopens desidert viktigste rapgrupper. 

Etter to kritikerroste soloalbum er Daddy Fat Sacks nå tilbake på plate igjen med sine venner i electro/rock-duoen Phantogram. 
Sammen utgjør de «Big Grams», et prosjekt som er akkurat så indie-crossovervennlig som forventet. 

EP-en starter litt treigt, men treffer etterhvert blink med den fine førstesingelen «Fell In The Sun», og ikke minst den hodenikkende godbiten «Put It On Her». 

Legg til svært vellykkede samarbeid med både Run The Jewels og Skrillex på avslutningssporene «Born To Shine» og den 808-klappende live-gaven «Drum Machine», så har neste sommers kredorienterte musikkfestivaler en relativt bænkers booking å bruke pengene på. 
