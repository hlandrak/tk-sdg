Prøvekjørt:Ford Galaxy 

Det er ikke så lenge siden det å kjøpe 7-setere var like trist som å ta en 2 ukers teltferie i egen hage. 
Men den tiden er heldigvis over, for dette er ganske enkelt en veldig bra bil. 

For selv om flerbruksbiler ikke blir sett på som de vakreste skapningene langs veien, så har dette segmentet bedret seg betraktelig de senere årene. 

VW Sharan og Ford Galaxy har alltid vært gode kandidater, og nå kommer Ford sin største konkurrent i forkjøpet med en helt ny Galaxy. 

Moderne og stilfullt 

Ford har gitt Galaxy den samme fronten som sine slektninger, og det synes vi fungerer bra: 

Fronten får bilen til å ligne mer på en elegant personbil, og fjerner assosiasjonene til en skapbil. 

Nå er Ford også ute med «Front split view camera», et kamera montert i grillen som gir deg 180 graders oversikt foran bilen. 
Dette er et smart hjelpemiddel ved uoversiktlige veikryss, eller parkeringsplasser. 

De slankere frontlyktene har fått fjernlys som dimmer ned automatisk, sllik at du i praksis kan kjøre med fjernlysene på hele tiden. 

I baklysene benyttes det stort sett LED. 
De er slankere og er formet jevnt med bakvinduet for å gi et mer luksuriøs uttrykk. 

Sammenlignet med forrige Galaxy har Ford gitt bilen et klart løft. 

Her er det ryddet betraktelig. 

Det finnes fortsatt penere biler med syv seter, men de fleste av disse er store SUV’er til langt mer penger. 

Se flere bilder utvendig: 

Ekstremt god plass 

Om ikke denne bilen blir en storselger i drosjenæringen blir vi overrasket. 
For her er det ekstremt god plass. 

Bakerst i bilen er det romslig til beina og lett ankomst, og med 10 millimeter bedre takhøyde er det likevel aktuelt for voksne som måler opp mot 2 meter å sitte bakerst. 
Det er det ikke mange som klarer. 

Alle de tre setene på midterste rad har forøvrig full bredde og Isofiks fester til barnestoler. 
Er du så heldig å ha trillinger, så kan altså dette være bilen. 

Med 1.301 liters bagasjeplass til rådighet dersom du legger ned tredje seterad, får du også fint plass til 3 barnevogner. 

Å legge ned setene gjøres naturligvis med knapper – elektrisk selvfølgelig. 
Og de bakerste kan også stilles tilbake automatisk. 

Med alle seter nede får du 2.339 liters plass. 
Det er antagelig nok til at du alltid vil bli ringt opp av venner når de skal flytte, og at Ford kommer til å selge Galaxy som varebil. 

Langtur blir en lek 

Ulempen med biler av denne størrelsen er vanligvis kjøreegenskapene. 
Med oppgradert understell optimalisert til Galaxy har Ford likevel nærmet seg kjøregenskaper som i en personbil. 

Bilen er nok likevel litt for myk til å si at den har blitt sporty. 
Luksuriøst er mer et stikkord som går igjen. 

Adaptiv styring endrer styretyngden og kompenserer mot trekk i rattet og vibrasjoner. 
Selv på smale og svært ujevne engelske veier leverte Galaxy en positiv kjøreopplevelse over gjennomsnittet for en bil i denne klassen. 

Sterk, men udramatisk 

Testbilen vår var en 2.0 TDCi dieselmotor med 180 hk fra et dreiemoment på 400 Nm, og bilen var utstyrt med Fords Powershift automatkasse. 

Motoren følger trenden med å nedskalere, og slagvolumet er nå redusert fra 2.2 til 2.0 liter. 
Motor og gir jobber godt sammen og leverer kreftene jevnt og udramatisk. 
Med komfort i fokus, og med tanke på bruksområdet for en slik bil, så hadde det rett og slett blitt feil med særlig sprekere pakke. 

Og det er herlig at en bil som veier 1800 kg kan ha et så lavt oppgitt forbruk på blandet kjøring som 0,58 l/mil. 

Den intelligente fartssassistenten kontrollerer hastigheten automatisk i forhold til fartsgrensen. 
Med såpass silkemyk levering av kreftene, og en så stillegående bil, så er det lett å bli fartsblind. 

Da er slikt utstyr kjekt å ha. 

Se flere bilder innvendig: 

Kvalitet i fokus 

Ford har løftet interiøret et par hakk opp i opplevd kvalitet, og komfort. 
Også støynivået er redusert betraktelig. 
Barna trenger ikke lenger snakke med utestemme for å bli hørt. 

Som sjåfør er det like lett å finne seg til rette som å finne en solbrent engelskmann. 

Rattfunksjonene er betydelig oppgradert fra det rotet vi er vant med fra Ford, og det samme gjelder midtkonsollen. 
En 8" berøringsskjerm kan benyttes til det meste, dersom multifunksjonsratt er din styrke. 

Alle funksjoner finnes også i en forenklet versjon i instrumentdisplayet. 

Det er likevel noen småting å pirke ved i interiøret: 
Grafikken er litt enkel på displayet og midtkonsollen lider av at alle funksjoner nå er flyttet til berøringsskjermen. 
Da ser det nesten litt tomt ut, men vi regner med at dette er en vanesak. 

Luftventilene i taket ligner de vi har i taket på kontoret. 
Litt synd når resten av designen leverer såpass bra. 

Noen vil muligens føle at det er litt sterilt i Galaxy’en. 
Det skyldes muligens at det er så enormt god plass i bilen. 
Fyll bilen med ungene, bikkje, bagasje og gammel McDonalds søppel, og du vil føle deg like vel som hjemme. 

Endelig med 4X4 

Trekk på alle hjul har vært mangelvare i dette segment, nesten helt siden siste Space Wagon var på markedet. 

Kombinert med 180-hesteren får du nå firehjulsdrift og automatgir, og har Ford har med dette skapt en skikkelig norgesbil. 

Ulempen er at det drar prisen et godt stykke opp. 
Med 150hk motoralternativ får du også 4X4, men da kun med 6 trinns manuell kasse. 

De gode nyhetene er at du da får en langt sprekere bil takket være 50 Nm ekstra dreiemoment. 
Det gjør den blant annet 2 sekunder raskere på 0-100 km/t. 

Vi ville derfor spandert de ekstra kronene for den sterkeste motoren, uten tvil. 
Med denne har du sannsynligvis også en bil som er mye mer attraktiv på bruktmarkedet om noen år. 

Alt i ett 

Ford har løftet Galaxy fra å være en bil du valgte fordi du måtte, til å bli en bil du ønsker å ha. 
Den er ekstremt praktisk, smekkfull av smarte løsninger, og et godt sted å være både som sjåfør og passasjer. 

På veien har den blitt transformert fra en ruvende minivan ikledd personbildrakt til å bli en 7-seter med tilnærmet personbil kjøreegenskaper. 

Det finnes smådetaljer som kunne fått litt mer oppmerksomhet fra designere. 
Men med en så komplett pakke blir dette småpirk som kan lett oversees. 
