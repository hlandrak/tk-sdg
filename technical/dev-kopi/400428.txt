Nadderudrevyen 2017:Intelligent, underholdende og veldig morsom 

I Nadderudrevyen får alt fra Trump til Ruter og skolerevyanmeldere gjennomgå. 

Elevene ved Nadderud har greid å heve seg langt over eget liv og hverdag i revyen «Den fjerde veggen». 
De tar tak i trivielle hverdagslige ting og observerer det hele i et større perspektiv. 
Slikt blir det både smart humor og god satire av. 

Den fjerde veggen er et teaterbegrep fra realismen og Ibsens teater hvor skuespillerne skulle ignorere publikum. 
På denne scenen bryter de ned veggen. 
Det i seg selv er ikke så originalt, men det fungerer, og de leker hele veien med skillet mellom fantasi og virkelighet, sant og usant. 

Med Trump i Det hvite hus, Brexit, fake news og mediekrise skorter det ikke på inspirasjonskilder. 
De har utnyttet dem meget godt. 

Gjenkjennelige trivialiteter 

«Den fjerde veggen» er en perfekt blanding av storpolitiske temaer og lokalpolitiske trivialiteter. 
Elevene har greid kunststykket å ta opp kompliserte og vanskelige tema som homofili, mobiltelefonens makt over oss og depresjon uten at det blir pinlig eller dumt. 
Det er løst elegant, sofistikert og resultatet er veldig underholdende. 

Vitsen om Ruters ruteforandringer med omkjøringer via Larvik og Nordland falt i alle fall i god smak blant publikum i Bærum og høstet høylytt latter. 

Selv Syria-vitsen «Greit at jeg slår meg ned her?», hvor en flyktning møter en riking fra vestkantet på en bar, er helt innafor. 
Slike ømfintlige temaer kan lett bli kleint, men resultatet er så tatt på kornet at det er bare å bli imponert. 
Her er det ikke flyktningen som blir latterliggjort, men vi nordmenn. 
På elegant vis og med enkle virkemidler får den frem et kulturkræsj av dimensjoner, og den viser hvor virkelighetsfjerne vi er her i verdens beste land. 

Fri for internhumor 

De spiller på gjenkjennelige og universelle problemer. 
Revyen er fri for internhumor og har dermed et bredt nedslagsfelt. 
Denne anmelderen hadde i alle fall to veldig underholdende timer bak den fjerde veggen. 

I «Sketsj-i butikk» får også skolerevy-anmeldere unngjelde, fordi de stadig er på leting etter den røde tråden. 
Resultatet er hysterisk festlig. 
Vi tar det til oss, og det er en viss fare for at Aftenpostens anmelder lo høyest av alle i hele salen. 

Revyen er dagsaktuell og tidløs på samme tid. 
Dialogen er gjennomarbeidet og godt skrevet. 
Den er også godt spilt av et solid og samspilt ensemble. 
Det blir feil å trekke frem kun en av dem. 
Både skuespillerne, sangerne og danserne er strålende, og bandet er taktfaste. 

«Den fjerde veggen» er en proff gjennomført skolerevy, veldig morsom, aktuell og underholdende. 
Hvis jeg skal finne noe å kritisere, er det at første akt kunne vært hakket strammere, men denne revyen anbefales på det varmeste. 
