Konsertanmeldelse:OMVR 

OMG, OMVR. 

STED: John Dee, Bylarm 

PUBLIKUM: ca. 350 

Fra å være en nasjon nesten blottet for R&B-aspirasjoner, er vi tydeligvis på vei inn i et hamskifte. 
Bare tre måneder inn i året har vi rukket å bli kjent med ambisiøse urbane sangere som Arshad Maimouni, de Bylarm-aktuelle Unge Ferrari, Miss Tati og, kanskje den mest finjusterte av dem, 27-åringen Omar Mohamed «OMVR» Ahmed. 

Det som skiller Omar fra røkla, annet enn at han var «The Voice»-deltager for tre år siden, er hans enestående lengsel i stemmen og rendyrkelsen av britisk klubbmusikk. 

Han åpner modig med sin eneste utgitte singel, nakkevrikkeren «Hold You Back», backet av trommis, synthmann og tre fantastiske korister som skaper frelsestilstander på «Up In The Air». 

De hedonistiske houseproduksjonene til Axxe og Secret Sebastian dundrer gjennom John Dee-teppet, men det er først og fremst stemmen til Omar og hans genuine glede som bærer showet. 

Både vokalen (uten et snev av autotune) og timingen er blodkontrollert, men samtidig leken og levende. 
Jeg kan ikke la være å tenke at vi i Norge har fått vår egen Byron Stingily. 

«Let You Go» drar det ned til seigere gyngetempo, men er like dansbar, mens klimakset «Dawn After The Night» like gjerne kunne ha vært en Disclosure-singel. 

I det man tar seg i å tenke at stemmen hans har potensial langt utover klubbene, lander han sitt halvtimelange sett med «Expectations», en prektig og småpompøs R&B-ballade som viser at Omar både kan og vil mer. 

Men å flørte opp steketilstander klokken 20 med det typisk vrange Bylarm-publikumet er en bragd som understreker at klubben er Omars territorium. 
