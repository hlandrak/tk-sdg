Sonic Lost World
En fargeeksplosjon. 

På toppen av karrieren var pinnsvinet Sonic spillselskapet Segas fremste spillhelt og blant verdens mest kjente. 
Men etter Sega la ned sin satsing på spillkonsoller har den blå helten måtte låne tid på fremmede konsoller, og følgelig fått mindre plass, mindre markedsførings og en mer ukjent status. 

I Sonic Lost World til Wii 
U- og 3DS-konsollene kombineres det kjente fra Sonic-historien med Nintendos storsuksess Super Mario Galaxy. 
Og utgangspunktet lover godt for det første 3D-plattformspillet på godt over to år. 

Utgangspunktet er det samme som tidligere – Sonic må samle ringer, befri smådyr og raskt komme seg gjennom brettene. 
Hans ene definerende egenskap er jo å være lynrask. 

Fargerikt – og litt forvirrende 

Variasjonen mellom 2D- og 3D-brett gjør at hvert brett føles nytt og spennende, men mangelen på visuelle markører og ledetråder gjør spesielt 3D-brettene forvirrende. 
Når du raser forbi i full fart er det store spillområder du aldri kommer borti, og de mange skjulte hemmelighetene og veldesignede brettene som innbyr til utforskning står i kontrast til spillseriens grunnkonsept. 
Kontrollsystemet er også meget følsomt, og overreagerer lett i høy fart, noe som gjør presisjonsstyring til noe for kun de aller dyktigste spillerne. 

At spillet ikke avviker fra grunnhistorien – hvor små søte dyr blir kidnappet av den onde Doctor Eggman og må reddes av Sonic – er tilgivelig. 
Problemene oppstår når figurene skal snakke, og de stramme stemmeskuespillerne fremfører linjene sine som om det var en dårlig dubbet animeserie. 
Mellomsekvensene blir overdramatisert fyll som står i veien for nonstop spillmoro. 

Men når det først er nonstop spillmoro, så viser Sonic at han fortsatt har en plass i det mangefasetterte spillutvalget som møter oss i 2013. 
Store verdener med høy grad av variasjon, med fargerik og flott grafikk. 

Når du ikke er inne på ett brett kan du utforske en heksagonformet verden på egen hånd. 
Flere småspill tilpasset Gamepad-kontrolleren er plassert omkring, disse gir deg muligheten til å samle flere liv og andre bonusutstyr. 

Sonic Lost World er et godt plattformspill og en riktig vei videre for Sonic som spillfigur. 
Rayman har funnet sin egen stil med Rayman Origins og Rayman Legends, og jeg er overbevist om at Sonics reise inn i tredimensjonale spillverdener bare er positivt – neste gang bør Sega ikke bare kopiere Mario-spillene, men dyrke egenarten i enda større grad. 

Hvilket «Sonic»-spill er din favoritt? 
Diskuter i kommentarfeltet under. 

Spillet er testet til Wii U, men er også tilgjengelig på den håndholdte konsollen 3DS. 
