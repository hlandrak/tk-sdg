Plateanmeldelse:Nagel - «Det kommer ikke til å skje» 

Fifty shades of skrei. 

«Det kommer ikke til å skje» 

Bodø må etterhvert sies å ha relativt høyere tetthet av popartister enn fiskerestauranter - spesielt sett i forhold til de knappe femti tusen som bor der, og uavhengig av hva man regner Sirkus Eliassen som. 

Denne septetten er noe så uvanlig som en supergruppe, i den forstand at medlemmene også har bein innenfor alt fra kjennerbandet Æ og Dem til det betraktelig bredere anlagte Kråkesølv. 

Bandleder og vokalist Nils Petter Rusånes har surret rundt med konseptet siden 1999, og ga ut et album i 2002 (hvis noen lurte på hvorfor de har myspace-side i 2015). 

Og denne platen har visst tatt over to år å lande. 

Men hva gjør vel det når miksen av gledelig powerpop i skjæringspunktet mot ska, Tre Små Kinesere på sukkerkick, krystallklare ballader med snill Rhodes og støyrustne gitarsoloer står i så grom giv akt som her? 

Det er som den perfekte og forvirrende nordnorske delikatessen på denne tiden av året: rogn, lever og skrei. 

BESTE LÅT: 
«Helt ned» 

TOR MARTIN BØE 
