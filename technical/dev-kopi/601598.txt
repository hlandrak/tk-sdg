Destillert Keith
På papiret ser tallene helt usannsynlige ut, men dette er altså fakta: 
18. desember fyller Keith Richards 72 år, det er 23 år siden det forrige soloalbumet hans og det er 10 år siden sist han ga ut plate med The Rolling Stones. 
Men tro ikke at tiden har klart å endre den gamle røveren. 
«Crosseyed Heart» er praktisk talt et destillat av alt han har drevet med det siste halve århundret. 
Mye her er selvsagt arketypisk, Stones-aktig rock. 
Det er likevel avstikkerne som gir albumet karakter. 
«Substantial Damage» er hektisk, hissig og cool, like mye av en groove som en komposisjon. 
Tittellåten er råskåren deltablues, «Lover's Plea» varm soul og «Love Overdue» godt innrøkt reggae. 
Norah Jones-duetten «Illusion» og countryballaden «Robbed Blind» minner oss på at hardhausen Keith Richards innerst inne nok er en øm romantiker. 

Rent melodisk er disse låtene kanskje ikke all verden. 
Man tar seg ikke i å nynne på dem, for å si det sånn. 
Kicket ligger snarere i å høre musikere — først og fremst den nonchalant elegante gitaristen Keith og den seriøst funky trommeslageren Steve Jordan - i godt, gammeldags, organisk samspill. 
Vår mann er dessuten blitt en riktig sjelfull vokalist på sine eldre dager. 
