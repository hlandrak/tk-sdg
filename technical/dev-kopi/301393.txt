Anmeldelse:Enda mer «feita» fra bergens unge rapveteraner 

A-Laget tar oppgjør med plagiatører på runde fire av mixtape-serien «Nokke Feita». 

ALBUM: 
Du vet tiden går fort når de gamle ungguttene i A-Laget anklages for å være sure, gamle grinebitere av Bergens yngre rapgenerasjon. 
Ni år etter sin første utgivelse, er det likevel lite som føles utdatert når trioen slipper fjerde runde av den populære mixtape-serien «Nokke Feita». 

Selvfølgelig stemmer det at «alle sammen høres jo faen ut som Laget», men Girson, Vågard og spellemannsvinner Store P kan prise seg med at ingen enda helt klarer å nå opp til deres sørstatssdryppende signatursound når gjengen først leverer sitt beste. 

I tro «Nokke Feita»-tradisjon skjer ikke dette nødvendigvis på hvert eneste spor, men et utvalg av godlåter inkludert «Vetsje kordan eg», «Deigen», «Vesken», «Gjerrig», «Lampen» og «Døgnaren» gjør fortsatt Vol. 
4 til et forventet must. 
Ikke minst takket være sin uvanlig store gjesteliste (Lars Vaular, Mats Dawg, Jonas V, Mike T og danske Kidd), som i sin tur toppes av et mildt sagt spektakulært vers fra Olsvik-veteranen Fl3x på «Ond» . 
