Ecolibrium
Denne spillopplevelsen er dyrere enn du tror. 

Ecolibrium er gratis å laste ned i PSN Store. 
Hvis du har lyst til å gjøre det bra i dette spillet må du imidlertid belage deg på å punge ut likevel. 

Spillet er designet med det formål å få deg til å bruke ekte penger for å oppnå suksess. 
Denne «free to play»-oppskriften er jeg ikke spesielt fan av. 

Lag et perfekt økosystem 

Ecolibrium er et gudespill, eller skapelsesimulator, der målet er å opprette et velfungerende økosystem fullt av dyr og planter som lever i perfekt balanse. 
Nesten som en avansert versjon av FarmVille. 

I et laboratorium lager du planter og dyr som du skal sette ut i livet. 
Hver ting har ulike egenskaper som genererer og bruker forskjellige ressurser i økosystemet. 

Dette treet genererer frukt som planteeterne kan spise, denne planten er vannholdig, mens denne soppen produserer mineraler som er viktig for jordsmonnet, også videre. 

For å lage et godt fungerende økosystem må du velge de riktige plantene og dyreartene. 
Økosystemet ditt genererer også "ecopoints" som du kan bruke til å kjøpe nye dyr og planter. 
I tillegg må laboratoriet ditt ha nok energi til å klare å produsere det du ønsker å lage. 

Tvinger deg til å kjøpe ting 

Tempoet i Ecolibrium er altfor tregt. 
Jeg forstår at det å bygge opp et velfungerende økosystem ikke er gjort på en time, men det får da være grenser for hvor lang tid det skal ta. 

Hvert kjøp du foretar deg i laben tapper nemlig laboratoriets strømkilde slik at du går tom for energi rimelig fort. 
Dermed fylles spillet av dødtid der du ikke får gjort noe som helst. 

Det tar lang tid før energien fylles opp igjen – hvis du ikke kjøper mer energi med ekte penger i Playstation Store da selvfølgelig. 

Jeg har full forståelse for at utviklerne må finne en måte å tjene penger på siden spillet er gratis å laste ned, men når spillopplevelsen blir dårlig fordi du ikke ønsker å bruke penger i spillet har det gått for langt. 

Fungerer fint som Vita-spill 

Ecolibrium kommer eksklusivt til PS Vita og spillet fungerer greit på konsollen. 
Du kan bruke både den fremre og bakre berøringsflaten på konsollen. 

Det er lett å plassere ting ut i økosystemet du bygger og å se deg rundt i det relativt begrensede universet. 

Ved hjelp av "near"-funksjonen til konsollen så kan du slippe dyr du ikke vil ha ut i "det fri", slik at andre spillere kan samle dem opp, og du kan bytte arter med andre Vita-spillere. 

Utfordre deg selv og andre 

På kloden du har til din disposisjon i spillet kan du lage ditt eget økosystem, eller hoppe inn i allerede eksisterende økosystem for å prøve deg på forskjellige utfordringer. 

Tre forskjellige økosystem gir deg utfordringer som for eksempel at du må tynne ut bestanden av en art som er i ferd med å utrydde en annen, eller at du må opprette perfekt balanse i økosystemet i løpet av en dag. 

Når du fullfører en utfordring åpnes nye med høyere vanskelighetsgrad. 
Du mottar også belønning for strevet i form av poeng og tilgang til flere arter i laben. 

Det er også et eget økosystem der du konkurrerer mot andre spillere om å få mest poeng over nett. 
Jo mer velfungerende ditt økosystem er, jo mer poeng får du, slik at du kan måle din fremgang mot andre spillere. 

Du må belage deg på å bruke penger på å kjøpe nye plante- og dyre-arter og mer energi til laboratoriumet hvis du vil konkurrere mot de beste i klassen. 
Ganske frustrerende for en fattigfrans som meg selv. 

Nå skal det sies at det ikke er mye penger det er snakk om, men for meg blir det en prinsippsak. 

Jeg vil ikke bruke ekte penger i et spill, da betaler jeg heller gladelig noen hundrelapper for å kjøpe spillet i utgangspunktet. 
