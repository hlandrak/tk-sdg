Gåsehud fra topp til tå
Med mørke toner i bakgrunnen, kommer Anita Skorgan og Rein Alexander gående opp kirkegulvet med levende lys i høytidelig stil. 

De velger å starte årets julekonsert i det melankolske hjørnet og roen senker seg blant publikum. 
Ingen av dem er nykommere i feltet og de vet akkurat hva som skal til for å skape den gode stemningen og få frem gåsehuden. 

Det endrer seg til det noe mer lystige med låten "Det kimer nå til julefest" og allerede her starter allsangen. 
Musikerne som akkompagnerte de to i kveld var kapellmester Håkon Iversen på bass, Hallgrim Bratberg på gitar og Eirik Tovsrud Knutsen på piano. 
De leverer minimalistiske og delikate arrangement og er godt samspilte. 

Skorgan tar flere ganger rollen som pianist underveis i konserten. 
Hun akkompagnerer blant annet Rein Alexander med Johann Sebastian Bach sine pianolinjer i en av kveldens mektigste, gåsehudfremkallende nummer. 
Der er ingen tvil om at Rein Alexander har en fantastisk stemme - her er det bare å glede seg til "O Helga Natt". 

Gjennom konserten fremfører de både kjente og mindre kjente låter. 
De blandet både klassiske stykker og de tradisjonelle julesangene og vekslet mellom det salige, melankolske og de livlige, stemningsfulle låtene. 
Pausene mellom låtene fylles med alt fra gullkorn-sitater som barn har sagt om julen, til historier, haikudikt og egne tanker om julen. 

"God Rest Ye Merry Gentlemen" viser at hele bandet også kan synge. 
Deretter går de over i Melodi Grand Prix-låten "For Vår Jord" som Skorgan har skrevet. 
I år er det også kveldens hovedpersoner som står for Frelsesarmeens årlige julesang - "Himmelens Nåde" ble selvfølgelig fremført. 

Det kom ikke akkurat like overraskende som julekvelden på kjerringa at avslutningssangene denne kvelden er "O Helga Natt" og "Deilig Er Jorden". 
Og like sant som at julekvelden alltid kommer, så er førstnevnte som skapt for Rein Alexander sin stemme. 
Når orgelet i tillegg setter i for fullt på siste refreng, er det gåsehud over hele kroppen. 

Gunn-Hilde Erstad 
