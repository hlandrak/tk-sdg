Villmarkens kvinne forsøker å ta natten tilbake
Hva er det som gir mørket makt over kropp og sjel? 
Sigri Sandberg forsøker å svare. 

«Mørke» er et essay om alt fra hvordan kunstig lys kan gjøre oss deprimerte til hvordan det tar fra oss opplevelsen av magi under stjernene. 

Motoren i «Mørke» er skildringen av et fem dagers opphold alene på familiens lille hytte på Finse. 
Der konfronterer hun redselen sin for mørket, sover med øksen ved sin side, og bader oss i fakta om lysets forbannelser og velsignelser. 

Vestlendingen Sigri Sandberg er utdannet journalist, med natur og friluftsliv som spesiale. 
I bøkene sine opererer hun i journalistikkens grenseland. 

Omtrent som «Havboka» av Morten A. Strøksnes handler også denne boken dypest sett om menneskets forhold til naturen. 

For en essayist er det naturligvis umulig å ta toget til Finse uten samtidig å fortelle om slitet da Bergensbanen ble bygget, hvor mye den kostet og hva kongen sa om bragden da han åpnet banen i 1909. 

Jo da, Finse er fortsatt for villmark å regne. 
Å kryssklippe Sandbergs egen ekspedisjon dit med Christiane Ritters erfaringer fra året på Svalbard mellom 1934 og -35, er likevel et dristig grep. 

Men møtet mellom Sandberg og Ritter er som skapt for å undre seg over hva mørket og ensomheten gjør med oss. 

De som har lest Ritters egen «Kvinne i polarnatten», vil riktig nok vite mye av dette fra før. 
Jeg som bare har nøyd meg med kortversjonen i Sandbergs storselger «Polare heltinner», får her et enda sterkere innrykk av en av Svalbards mest fascinerende overvintrere. 

Hva gir mørket slik makt over kropp og sjel? 

Forfatter Vera Micaelsen kalte en gang mørkeredsel for «fantasiens tivoli». 
Det er muligens for mye forlangt at en person som tar med seg øksen til sengs skal klare å se komikken i det hele. 

Sandberg skriver godt, men vi som ikke helt kjenner oss igjen i fobien hennes, kunne kanskje trengt et mer skjønnlitterært språk for at angsten skulle satt klørne dypere i oss. 

Heldigvis vandrer essayet smidig inn og ut av nye digresjoner og gjengir ikke minst fine dikt fra norsk tradisjon knyttet til nattemørkets bunnløshet. 

Sandberg griper til det håndfaste. 
Du skal riktig nok være temmelig faktaglad for å nyte alt fra glødelampens opprinnelse og isbjørnbinnens vinterdvale til lucianattens forhistorie og hvordan lyset fra dataskjermen påvirker serotoninet i hjernen. 

Men researchen er både grundig og fantasifull nok til at selv den som vet mye fra før, vil få seg noen overraskelser. 

Iblant lurer jeg riktignok på om målet er å gjøre leserne mer kompetente i spørrespill som Trivial Pursuit enn å skape undring. 
Eller skaper hun helst uro? 

For aller mest tror jeg forfatteren vil påvirke politisk. 
Som å få oss til å gå inn for lovregulering av utebelysning og foreskrive mørketerapi for både blomster og bier. 

Under stjernene på Finse lar dessverre Sandberg tvilen fare og prakker heller sine konklusjoner på oss. 

«Og tenk at myndigheitene vurderer å redusere astronomi-undervisninga for barn og unge – det burde ikkje vere lov», skriver hun. 

Da er vi ferdig snakket. 
Da glemmer hun at essayets spørsmål ofte gjør mer med leserne enn svarene. 

Som der hun viser til økningen i søvnproblemer og spør: 
«Kvifor får vi ikkje sove? 
Søvnløysa har sjølvsagt mange og ulike årsaker – men kan det også̊ ha noko med alt dette kunstige lyset å gjere?» 

Det er definitivt verdt nærmere ettertanke. 
