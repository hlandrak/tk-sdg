Anmeldelse:FKA twigs - «M3L155X» 

En særegen stjerne i seksuell underkastelse. 

EP: 
Det er langt fra nødvendig for Tahliah Barnett å følge opp fjorårets suverene «LP1» allerede, men det er tydelig at briten har mer på hjertet. 

Den kompromissløse debutplaten formidlet først og fremst at 27-åringen ikke trengte å føye seg etter andre. 

Nå underkaster hun seg, både følelsesmessig og seksuelt. 
For «M3L155X» (uttales Melissa) er navnet Barnett har gitt det hun selv omtaler som sin mest feminine side. 
Melissa er plastelinaen som former seg etter mannens behov. 

Hun sier «boys growing boys growing girls into women» på «Figure 8» og innkapsler sammenhengen mellom bekreftelsesbehov og seksuell underkastelse på «I'm Your Doll», hvor hun synger «Wind me up, dress me up, love me rough». 
Hun spiller også en oppblåsbar sexdukke i videoen. 

Om dette er en submissiv side inspirert av forholdet med skuespillerforloveden Robert Pattinson er uvisst, men det er både pirrende og forstyrrende på én gang. 
Til tider får jeg litt dårlig samvittighet av å nyte musikken. 

Om låtene ikke er sære nok alene, bes man sjekke den tilhørende kortfilmen, der en gravid Barnett føder fargerike pledd og danser «vogue» i skauen. 
Absurd og herlig! 
