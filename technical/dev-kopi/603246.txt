«Men alle vet»:Velspilt krim 

Filmanmeldelse: 
Den er god, denne spanskspråklige kidnappingshistorien. 
Men det var grunn til å håpe på noe enda bedre. 

Alt er lagt til rette for en god, gammeldags bryllupsfest på den spanske landsbygda. 
Laura (Penélope Cruz) og de to barna hennes kommer helt fra Argentina for å delta, og det er søsken, det er søskenbarn, det er gamlekjæresten Paco (Javier Bardem) og det er stor gjensynsglede for alle og enhver. 
Men så blir Lauras 16 år gamle datter borte. 
Hun simpelthen forsvinner midt på natten. 
Så kommer den første truende tekstmeldingen. 

«Men alle vet» har mye til felles med de foregående filmene til iranske Asghar Farhadi (Oscar-vinneren «Nader og Simin – et brudd» fra 2011 og Oscar-nominerte «Fortiden» fra 2013): 
Det handler om hvordan pressede situasjoner tvinger løgner og hemmeligheter fram i lyset. 
Denne gangen ligger Farhadi likevel nærmere et standardisert thrillerformat. 

Og velskrevet og velspilt som «Men alle vet» er – ikke minst Cruz og Bardem leverer fine, nyanserte rolletolkninger – er det vanskelig å se at den hever seg vesentlig over en hvilken som helst velskrevet og velspilt tv-krim. 
Med slike krefter i sving foran og bak kamera var det lov å forvente litt mer enn som så. 

Roy Søbstad 
