Hypemaskinen
ILoveMakonnen har en håndfull ålreite låter, men er ikke akkurat et sjarmtroll på scenen. 

En drøy uke før julaften i fjor lanserte Atlanta-fødte ILoveMakonnen en selvtitulert EP. 
En artig, traptung utgivelse, der sjølve rosinen i pølsa er "Tuesday" (singelen ble riktignok lansert på sensommeren i 2014). 

Kort fortalt: 
Drake digget låten, laget en remiks, ILoveMakonnen fikk masse oppmerksomhet, ble signet på kanadierens label, og nå har han en video som er sett 100 millioner ganger. 
Og ja, låtsamarbeidet høstet også en Grammy-nominasjon. 

Ikke verst avkastning på en låt, der altså. 

26-åringen dukket ikke opp fra ingen steder. 
Før "Tuesday"-suksessen leverte han underkant av et dusin miksteiper. 
Uansett, om man legger godviljen til, så har Makonnen Danny Morris et par låter til som man faktisk har lagt merke til: 
"I Don't Sell Molly No More" og "Swerve". 

Konserten er satt til Hagen-scenen. 
DJen får spille klassiske hiphopkutt i fem minutter, før hovedpersonen slentrer ut i et antrekk som kunne ha vært Hakeem fra Empire sitt. 

Altså, det kommer fort fram at ILoveMakonnen ikke har en utpreget scenepersonlighet, selv om det er kult å høre Atlanta-beats her i Tøyenparken. 

Vi får høre blant annet "21st Street", "Man Of The Party", "Nokia", "Look At Wrist" og ikke minst "Tuesday", som fortsatt er mannens beste låt. 
Det tidvis god stemning, og vi vugger jo med, men rapperen virker ikke sånn alt for inspirert. 

Den mest ihugga fansen responderer helt ok på låtene, og ILoveMakonnens rapflyt er lik måten han ter seg på - slentrende og bakpå. 

Kanskje dette var maksnivået hans, og det virker som om musikken til rapperen egner seg best i klubben og/eller hodetelefonene. 
ILoveMakonnen har en håndfull ålreite låter, men er ikke akkurat et sjarmtroll på scenen. 
