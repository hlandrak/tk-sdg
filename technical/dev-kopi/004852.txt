Børning 2
Flere biler, mer fart og tøffere stunts. 

Handlingen i Børning 2 er kanskje tynn som et blankslitt dekk, men dette er da heller ikke en type film som trenger en nyansert historie med mangefasetterte figurer. 

Dette er en reinspikka actionkomedie basert på velkjente sjangerelementer, og filmen fungerer best når regissør Hallvard Bræin bruker dem til fulle med en norsk vri. 

Moroa har en tendens til å stoppe opp når det dveles litt for lenge ved mellommenneskelige forhold, der tonen krasjer med den ellers gjennomgående lettheten. 

Heldigvis leverer Børning 2 mest av det som forventes, nemlig flere biler, mer fart og tøffere stunts, slik at oppfølgeren er på høyde med originalen. 

Fra Fosnavåg til Murmansk 

Roy (Anders Baasmo Christiansen) slipper ut av fengsel etter hendelsene i den første filmens ulovlige billøp til Nordkapp. 

Nå forsøker han å bli lovlydig, men når dattera Nina (Ida Husøy) blir med den nye kjæresten Charley (Jonas Hoff Oftebro) på et billøp fra Fosnavåg til Murmansk, blir Roy nødt til å følge etter. 

Og han blir ikke ensom, for både eksen Ingrid (Marie Blokhus), Nybakken (Otto Jespersen), Doffen (Sven Nordin) og politietterforsker Mørk (Henrik Mestad) blir involvert i løpet. 

Historien om mannen som forsøker å bli lovlydig, men blir lokket tilbake til sitt gamle miljø, er velbrukt. 

Det er ikke her at Børning 2 utviser originalitet, ei heller med stilig filming og heftig lydlegging av lekre biler i høy hastighet, alt gjort med høy kvalitet. 

Nei, det er bruken av uvante innspillingssteder som gir Børning 2 et snev av originalitet. 
Fosnavåg, Oppdal og Kirkenes viser seg som utmerkede arenaer for en bilfilm av denne typen. 

Originalt er det også å sette handlingen til vinteren, som gir fartsfylt moro på snø og is. 

Kappløp med isbryter 

Kjøringen er tøff, og i enkelte tilfeller direkte spektakulær, med en skibakke i Oppdal og kappløp med en isbryter som høydepunkter. 

Det er nok også denne gangen åpenbart at Børning 2 er laget på et budsjett som gjør det vanskelig å vrake lekre biler med praktiske effekter, men det gjør egentlig ikke så mye at de digitale effektene av og til blir i overkant tydelige. 

Filmen er godt gjennomført rent visuelt, der de fargesprakende bilene står i god kontrast til det snøhvite landskapet de fyker gjennom. 

Persongalleriet i filmen er jevnt over godt, med Anders Baasmo Christiansen som gjennomført harrygutt med undertrykte kjøreabstinenser, Vegar Hoel som akkurat passe slesk hovedkonkurrent, Marie Blokhus som hysterisk mor (med god grunn) og Ida Husøy som opprørsk tenåringsdatter. 

Men også denne gangen er det morsomst å følge Otto Jespersen og Sven Nordin som henholdsvis Nybakken og Doffen, som har et noe anstrengt forhold til hverandre etter forrige films sluttscene. 

Historien i Børning 2 har kanskje noen tonale ujevnheter og humoren sitter ikke like godt hele veien, men den har fine figurer som det går an å ha mer moro med. 
Norge har flere veier som det går an å kjøre bil på 
