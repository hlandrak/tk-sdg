Logitech MX Master
Logitechs mest avanserte mus er svært lite kresen på hvor du bruker den. 

Nylig lanserte Logitech sin nye mus, MX Master. 
Selv hevder Logitech at dette er deres mest avanserte mus, og at den skal fungere på alle overflater – til og med på glass, så lenge glasstykkelsen er mer enn 4mm. 

Vi har prøvd musa i noen dager, og her er våre erfaringer. 

For høyrehendte 

Vi liker godt hvordan musa er å holde i; vel å merke hvis du er høyrehendt. 
Designen er nemlig tilpasset høyre hånd der tommelen hviler på den utstikkende «vingen» på venstre side. 
Så vidt vi kan se tilbyr ikke Logitech en venstrehåndsversjon av denne musa. 

Skrollehjulet på toppen er litt spesielt. 
Som standard fungerer det trinn-for-trinn, der du ruller med flere definerte hakk, men om du øker hastigheten forsvinner hakkene slik at du får en mykere og trinnløs skrolling, som kan være kjekt for store dokumenter. 
Dette kan skje automatisk (når du ruller raskt), eller via en modusknapp på toppen der du kan bytte frem og tilbake. 

Musa gir litt lyd fra seg når den bytter modus, og den automatiske skiftingen har vi ikke blitt helt hundre prosent komfortable med, så vi endte opp med å slå den av i programvaren. 

Funksjonalitet på tommelen 

Noe av det som gjør denne musa litt spesiell, er funksjonaliteten knyttet til tommelen din. 
På siden av musa finner du et skrollehjul som kan skrolle deg sidelengs, samt to knapper for frem og tilbake som typisk brukes i nettleseren for å navigere tilbake i historikken. 
Det kan du også bruke sidehjulet til, ved å skrolle langt nok til siden. 
Funksjonaliteten kan du imidlertid skreddersy via programvaren. 

Den ytterste delen av vingen er dessuten en knapp, og om du holder denne inne og drar musa i en retning, kan du utføre kommandoer i operativsystemet. 

Eksempelvis kan du på Mac holde denne knappen inne og dra musa oppover for å aktivere «mission control», der du ser alle åpne programmer. 
Drar du den til høyre eller venstre bytter den mellom fullskjermprogrammer, mens nedover gir deg såkalt «app exposé», der du får se alle vinduer i appen du har åpen. 

Via Logitech-programvaren kan du dessuten endre funksjonaliteten på alle disse knappene. 
For eksempel valgte vi heller at skrollehjulet på siden skal bytte mellom åpne faner i nettleseren. 

Svært lite kresen 

Vi kan skrive under på at Logitech-musa kan brukes på de aller fleste overflater, via den såkalt «Darkfield»-lasersporingen. 

Vi har prøvd både på bordet, på buksebenet, på glossy magasinforsider (også de som er pakket i plast), på glassdøra på vitrineskapet i spisestua og mer til, og muspekeren har bevegd seg like fint hele tiden. 
Du kan selvagt regulere hastigheten selv, og musa har en oppløsning fra 400-1600dpi. 

Batteritiden er oppgitt til cirka 40 dager med seks timers bruk hver dag, og i fronten sitter det en micro USB-port som lar deg lade opp musa med en vanlig USB-lader. 
Fire minutters lading skal være nok til å gi en arbeidsdag med bruk. 

Lett å komme i gang 

Da vi pakket musa opp av esken var oppsettet enkelt. 
Man slår den på under og trykker «connect», for så å finne den som en Bluetooth-enhet på PC-en eller Mac-en. 

Siden vi ikke har en Bluetooth Smart-kompatibel maskin, måtte vi imidlertid bruke den medfølgende USB-dongelen for å få kontakt. 
På denne siden, under «kompatibilitet», kan du sjekke om din PC er kompatibel med Bluetooth Smart slik at du slipper å okkupere en USB-port. 
Har du en nyere Windows-maskin som kjører Windows 8, eller en Mac som ikke er mer enn et par-tre år gammel, er den nok det. 

I bunnen finnes også en kanalvelger slik at du kan pare den med inntil tre enheter og bytte mellom dem ved å trykke på denne knappen. 

En tusenlapp 

Er du i markedet for en ny mus, gir vi Logitech tommelen opp for MX Master. 
Den koster riktignok en tusenlapp og kan blant annet kjøpes fra Logitechs nettsider. 

Den er komfortabel i bruk, har god batteritid og god programvare som gjør at du lett kan konfigurere den i forhold til dine preferanser, selv om en tusenlapp riktignok gjør at den blir blant de dyrere på markedet. 

Logitech MX Master 
