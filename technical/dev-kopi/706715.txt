God komle i sliten bu
Ei god komle er en omvei verdt, det er sikkert og visst. 
Men Karlsbu på Høgjæren kunne med fordel gitt seg selv en ørliten ansiktsløfting. 

Det er muligens kjent fra før, men for å gjøre det helt klart. 
Denne anmelderen elsker komle. 
Selv om potetball trukket i kraft på ingen måte kan sies å være en særlig norsk rett – det finnes varianter av komle i omtrent alle land som dyrker poteter – er det likevel en rett som får meg til å føle meg litt stolt over å være norsk. 

Og ikke bare norsk, men fra Rogaland. 
Altså fra den rettroende delen av landet som kaller en komle for en komle, og ikke for eksempel kompe, eller kumpe, eller raspeball. 
Og som ikke ville finne på å besudle retten med sirup eller andre vederstyggeligheter. 

Dott er godt 

Komle skal helt bestemt serveres med kokt, lettsaltet lammekjøtt, pølse (gjerne to-tre ulike typer), kålrabistappe (som gjerne skal være litt grov), smeltet smør eller baconfett (eller begge deler!). 
Noen vil også ha en potet til, men det er ærlig talt smør på flesk. 
Da kan man like gjerne ta en ekstra komle, mener jeg. 
Dott eller ikke? 
Jeg mener at en perfekt komle skal ha dott. 
Men det er ingen dødssynd å droppe dotten, det er ikke det. 
Litt takhøyde bør det tross alt være i komlemiljøet. 

Etter at man har spist komle, bør det finnes en sofa eller en dyp lenestol i umiddelbar nærhet, hvor man kan hvile ut og samle krefter før desserten. 
Det er helt avgjørende at man får fullstendig fred i denne hvileperioden, og at man deretter, la oss si etter en snau halv times tid, vekkes skånsomt, gjerne til lukten av nytrukket kaffe. 

Dessverre er det få serveringssteder som tilbyr slike fasiliteter og en slik personlig service til sine gjester, men jeg er sikker på at den første restauratøren som gjør det, vil oppleve en strålende suksess. 

Superb stuing 

Karlsbu på Undheim, eller rettere sagt på veien mellom Undheim og Bue, tilbyr dessverre ikke gjestene et sted å sove middag etter at komlene er innabords, men jeg ser ikke bort fra at det er mulig å snike seg unna for en liten strekk. 
Lokalene er nemlig store. 
Her dekkes det jevnlig til lukkede selskap, bursdager og konfirmasjoner og bryllup. 

Restauranten holder ikke åpent særlig ofte. 
Faktisk bare torsdager og søndager. 
Torsdagen er forbeholdt komle, mens søndagen har et mer variert tilbud med ulike typer steik, kjøttkaker og kokt torsk. 

Tidligere i vinter var jeg innom og sjekket kjøttkakene. 
Som var helt prima, med god brun saus, helt streite poteter og en superb ertestuing. 
Faktisk den beste ertestuingen jeg har fått servert av andre enn min mor, som ingen kan konkurrere med når det gjelder kjøttkaker og tilbehør. 

Store og løse 

Sist uke var det altså komlene sin tur, en torsdag med frisk vind og enkelte tendenser til snødrev på veien over fra Ålgård. 

Karls komler er relativt store, og nokså «løse». 
Det trenger ikke være et problem, det er uansett mye verre om de er kompakte som små kanonkuler. 
De hadde god egensmak og kom med en syndig dott av lettsaltet svinekjøtt. 
Mine var garnert med baconfett, mens ledsagersken ville ha vanlig smeltet smør til sine. 
For de småspiste er det trolig nok med én komle av dette kaliberet. 
Jeg tok to, og spiste også en halv til fra ledsagerskens tallerken. 
Jada. 

Lammekjøttet var litt tørt, slik lammekjøtt ofte blir når det har blitt liggende en stund etter at det er ferdig. 
Men det var godt på smak, om enn kanskje litt for lite salt? 

Kålrabistappen var av den jevnede og kremede typen som jeg personlig ikke er så glad i, men det er jo en smakssak og ikke noe å trekke for. 
Pølsen var en helt vanlig kjøttpølse av Gilde-typen. 

Trygt og greit 

Det er egentlig ikke noe i veien med dette. 
Det er trygt og greit og med et klassisk hjemmelaget preg, slike komler de fleste av oss har servert hjemme. 
Men det er heller ikke mer. 
Sammenliknet med for eksempel Håland Kjøtt og deres Edeståve på Klepp, ser vi tydelig at Håland legger inn et ekstra gir med hjemmelagede pølser av to typer og med saftigere kjøtt. 
Han byr også på hardcore-retten blodkomle, som virkelig skiller glade amatører fra profesjonelle komlespisere. 

Ellers er det å si at Karl & co med fordel kunne ha brukt litt penger på en ørliten standardheving. 
Her er det linoleum og stålrør og respatex så det holder. 
Interiøret er mer 1979 enn 2019, må det være lov å si. 
Ikke at det i og for seg har noe å si for maten, men det hadde bare vært kjekt om det hadde vært litt hyggeligere. 
Slik det er nå, er veien kort ut til bilen etter at kaffen er drukket opp. 
Servicen er derimot alltid fjåg og hyggelig. 

Det er selvsagt også et stort pluss at man her kan spise seg indisponert på komla og baconfett allerede i halv tolv-tida på formiddagen. 
Et stort pluss. 
Deretter kan man vagge ut i bilen, legge setet så langt bakover som det går, og sove litt. 
Det fungerer faktisk helt fint. 
