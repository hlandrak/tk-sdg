Anmeldelse:Ciara - «Jackie» 

En indikator på at Ciaras popstjernelek snart er ved sin ende. 

ALBUM: 
Da hun slo igjennom med godlåtene «Goodies» og «1, 2 Step» tilbake i 2004, var 18 år gamle Ciara jentenes perfekte motpart til den mainstream-vennlige versjonen av crunken som herjet USA. 
Over fire millioner solgte album på to år tilsa at Atlanta-jenta kom til å være en av sjangerens ledende artister, men desverre hadde framtiden alt annet enn langvarig suksess i vente. 
Flopp har fulgt flopp siden tredjeskiva «Fantasy Ride», og etter å ha forsøkt og feilet med det som finnes av produsenter og R&B-typer;, er det nesten litt rart at Sony Music fortsetter å investere kronene sine i 29-åringen. 

Ikke uventet er også hennes nye album «Jackie» enda et eksempel på en sangerinne uten særlig mye av hverken mål eller mening. 

Og selv om jeg kunne ha oversett hvordan den fin-fine førstesingelen «I Bet» er en ren kopi av Usher-klassikeren «U Got It Bad», blir Pitbull-gjesting, desperate hitforsøk med EDM-ettersmak, samt en ellers ganske forglemmelige låtliste altfor klare indikatorer på at Ciaras popstjernelek nok nærmer seg sin ende. 
