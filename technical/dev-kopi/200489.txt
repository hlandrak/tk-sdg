Test:Volvo S60 CC 
D4 AWD 

Med hevet karosseri og full «offroad»-styling er denne bilen perfekt for Norge. 
Det er bare én hake ved det hele. 

Volvo opplever eventyrlig gode tider i Norge for tiden. 
Nylig ble XC90 kåret til Årets Bil og salget så langt i år går meget godt. 

Samtidig er merket i en omstillingsfase hvor det nå kommer helt nye modeller som svenskene har utviklet etter at de ble kjøpt opp av kinesiske Geely. 
Nylig ble den nye S90 lansert, og nye modeller er på vei. 

Innen de er på plass, gjør Volvo sitt ytterste for å gjøre det beste ut av modellrekken de allerede har. 
Sist ut er S60 Cross Country. 

Pløyer ny mark 

Som navnet indikerer er dette crossover-utgaven av en vanlig S60, som byr på egenskaper fra en SUV kombinert med egenskapene til en sedan. 

Men der V60 Cross Country, eller CC som den gjerne kalles, bringer mening i den forstand at den følger etter konkurrenter som Audi A4 Allroad, pløyer S60 CC ny mark hvor ingen har kjørt før den. 

Problemet er kort og godt at bilen er en sedan, og ingen har en gang tenkt tanken på at de savnet en «offroad»-utgave av en slik bil. 

I utgangspunktet virker alt bra med hevet karosseri, slik at du får med deg det beste fra en SUV, samtidig som den ivaretar selve formen til en sedan. 
Men ettersom Norge er et land hvor sedan-utgaver er helt uinteressant salgsmessig, fremstår bilen som en aldri så liten umulighet. 

Jeg er redd at dette er et utmerket eksempel på at det som i utgangspunktet var en god idé (les Volvo V60 CC - altså stasjonsvognen), har blitt tatt for langt. 
I stedet for å lage en konkurrent til Audi A4 Allroad og være happy med det, virker det her som om noen i Volvo har fått det for seg at det ikke finnes grenser for hvilke biler som kan heves og dermed skape nye nisjemodeller. 

Se flere bilder av bilen her: 

Vi kan begynne med utseendet. 
For tross sin alder, så holder S60 seg uforskammet godt. 
Dette er et typisk design som evner å tåle tidens tann svært bra. 
CC-grepene som er gjort innebærer at karosseriet er hevet 6,5 centimeter, slik at bakkeklaringen er på hele 20,1 centimeter. 
Rundt hjulbuene er den obligatoriske svarte og grove plasten montert. 
Under front- og hekkfanger sitter det beskyttelsesplater som gir bilen er røffere preg. 
Det samme gjelder for listene som er montert langs kanalene. 

Spesiell motor 

Innvendig er det meste som det er i en vanlig S60. 
Men etterhvert legger du merke til Cross Country-logoer og så er bilen utstyrt med downhill-assist, som bremser bilen så du kun kan konsentrere deg om å styre bilen ned bratte bakker. 

Under panseret sitter en av de beste motorene Volvo fortsatt har i stallen - nemlig D4-motoren på 2,4-liter og fem sylindre. 
På grunn av strammere utslippskrav skal denne snart erstattes fullstendig av samme 2-liters dieselmotor med fire sylindre som sitter i XC90. 
Den gamle 6-trinns automatkassen er på plass, og den opererer dessverre for treigt og oppleves som lite responsiv når vi prøver på aktiv kjøring. 

Aktiv kjøring i svinger er forresten heller ikke noe sjakktrekk med S60 CC. 
Fordi karosseriet er hevet så mye som det er, så byr det nødvendigvis på en hel del mer vagging i svingene. 
Det er som om Volvoen står på stylter. 

Motoren er som nevnt veldig fin og kler bilen godt. 
190 hestekrefter gir et dreiemoment som ligger på 420 
Nm ved 1.500 omdreininger. 
Det sikrer 0-100 km/t på 8,8 sekunder. 
Toppfarten er 210 km/t. 

Se bilder av interiør og detaljer her 

Bak rattet er setene gode å sitte i, men sittestillingen er alt for høy. 
Her kunne vi med fordel ha senket setet opptil fem centimeter. 
Komforten er Volvoens sterke kort, og den er som ventet veldig god. 
Men god komfort får du også i vanlig Volvo S60. 
Eller du får det i V60 CC, for den saks skyld. 
Så hvorfor kjøpe S60 CC? 
Spørsmålet blir hengende i lufta uten at jeg finner noen fornuftige svar. 

Hinsides pris 

Det blir helt umulig å finne noe svar på dette straks jeg gløtter på prisen. 
Uten utstyr koster den fra friske 555.900 kroner. 
Men ettersom Volvo tross alt definerer seg som et premium-merke, så må du øse ut ekstra kroner til ekstrautstyr. 

Testbilen er spekket opp med ulike utstyrspakker, sånn som Driver Support-pakke (en rekke sikkerhetsutstyr - 14.900 kroner), Teknikkpakke (ryggekamera, stor stereo og digitalt instrumentpanel mm. 
- 9.900 kroner) og Volvo 
On Call-pakke (blant annet parkeringsvarmer, nød- og assistansesystem - 9.600 kroner). 
Utover det har bilen navigasjon, p-sensorer, panoramakamera foran, elektriske seter og så videre. 

Totalt beløper utstyret seg til 122.458 kroner. 
Summen blir derfor 678.358 kroner. 
Det virker nokså absurd for en så smal bil. 
Jeg vil tro verditapet kan bli katastrofalt ettersom de aller, aller fleste ikke foretrekker en sedan i vårt land. 
I tillegg synger S60 så til de grader på siste verset at dette er noe som må regnes som siste krampetrekning før en splitter ny modell er på plass. 
