Spillanmeldelse:«Sniper: 
Ghost Warrior 2» 

I et forsøk på å opphøye snikskyting til noe eget, ender «Sniper: Ghost Warrior 2» bare opp med å smøre et aspekt ved skytespillet tynt utover. 

I «Sniper: Ghost Warrior 2» spiller du som Cole Anderson, og som spillets tittel indikerer, er du kun utstyrt med snikskytter-rifle og fjærlette bevegelser der du sniker deg rundt som en dødens engel i amerikansk uniform. 

Oppdragene tar deg med fra dype jungler og høye fjell i Asia til et nedbombet Sarajevo og innledningsvis føles det riktig så spennende å bevege seg i skyggene og prikke ned fiender fra en kilometers avstand. 

Dette er til du skjønner at alle oppdragene kun skal løses på en bestemt måte. 
Ofte får du det fortalt i klartekst «Skyt den! 
Gå dit! 
Stopp der!», andre ganger må du ut å tråkke i salaten før du skjønner hvordan det skal gjøres. 

Det rigide inntrykket forsterkes av at fiendene oppfører seg mer som mekaniske sensorer enn som mennesker. 
De kan ofte se deg med sine øyne i nakken, men har aldri vett til å utforske nærmere hvis du nesten blir oppdaget. 

Utfordringene i «Sniper: Ghost Warrior 2» blir i overkant monotone i lengden og det hjelper ikke at utviklerne åpenbart har gjort et slags poeng ut av at spillet kun lagres en gang hvert skuddår. 
Du risikerer å sendes langt tilbake hvis du tabber deg ut, og gjerne da også til det punktet der du må ligge lydløs i en busk og høre på en russisk samtale i et halvt minutt før du kan gå videre. 

Selve skytingen fungerer tålelig greit og har et snev av realisme der man må kalkulere for avstand og vind. 
Dessverre velger «Sniper 2» å fortelle deg akkurat hvor du skal sikte eller, avhengig av vanskelighetsgrad, så blir du nødt til å bare gjette deg frem til det. 

«Sniper: Ghost Warrior 2» tilhører en lavere divisjon en de store kanonene innenfor genren og du bør være godt over gjennomsnittlig interessert i snikskytning for å vurdere å gi det en sjanse. 

SNIPER: GHOST WARRIOR 2 Kategori: 
Action Plattform: 
PC, PS3 og 360 Alder: 18 Utvikler: 
City Interactive 
Utgiver: 
City Interactive 
Mer info (Wikipedia) 
