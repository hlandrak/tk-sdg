Fullendt pakke
Er drømmen en SUV med 7 seter, firehjulsdrift, diesel og automat? 
I så tilfelle kan Nissan nå oppfylle drømmene dine. 

Nei da, X-Trail kommer ikke som ny bil, men Nissan har nå gitt bilen en motor som burde friste den som har savnet de riktige kombinasjonene, og en motor som gjør jobben på en tilfredsstillende måte. 

Den nye 2-literen kan være det bilen virkelig trenger. 

Fra før har de også bilen med bensinmotorer som gjør susen. 
Med 1,6 DIG T har du også en gjerrig bensinmaskin som dessverre bare er å få med forhjulsdrift. 

Mer krefter 

På dieselfronten har vi til nå måttet nøye oss med en 1,6-liters maskin som yter 130 hestekrefter. 
I en bil som X-Trail nå er blitt, med muligheter for opp til syv seter, øker også behovet for mer krefter. 

Svaret er altså en 2-liter på 177 hestekrefter fra et dreiemoment på 380 Nm. 

Denne motoren kan nå fås i bilen helt uavhengig av om du velger to- eller firejhjulsdrift, manuelt eller automatgir. 

Førstevalget 

De aller fleste kommer til å velge bilen i kombinasjon med automatkassen, som på Nissan-språket kalles Xtronic CVT automat. 
Og ja, det er altså en CVT-kasse. 
Dette tiltaler ikke den kjøreglade i nevneverdig grad, men Nissan skal ha for å forsøke å gjemme dette litt bort. 

Bilen har nemlig fått innprogrammerte gir, som i bunn og grunn kun er tilstede i et forsøk på å skjule CVT-kassens trinnløse utveksling. 

At flere produsenter er så ivrige med slike CVT-kasser er ikke det minste rart, for de er langt på vei de mest effektive løsningene som finnes, med tanke på forbruket. 
Om ikke i praksis, så definitivt under forbruksmålingene. 

Det er først og fremst lyden som gjør at mange griner på nesa over CVT-kassene, for uten faste gir får du heller ingen girskift, og alt føles silkemykt så lenge du ikke henger deg opp i den stadige rusingen. 

2-literen passer definitivt bilen bedre enn 130-hesteren. 
Med et nytt avgiftsgrunnlag, som straffer utslipp og ikke hestekrefter, ligger også alt til rette for at bilen ikke prises til døde. 

Om du vi vite mer om hvordan en CVT-løsning fungerer, så har vi også skrevet litt om dette. 

To- eller firehjulstrekk 

Med 2-literen under panseret har du mulighet for Nissans firehjulsdrift med visko-kobling. 
Som i de tidligere utgavene har du et kommnadohjul hvor du kan velge mellom kun 2WD, låst 4WD, eller en mellomting, Auto-lock. 

Sistnevnte kobler inn firehjulsdriften ved behov, noe som til gir forhjulene rom for å slippe før bakhjulene rekker å kobles inn. 

At systemet i det hele tatt gir deg rom for å låse bilen i firehjulsdrift blir satt på pluss-siden, og da er det lite interessant å se på det negative, at forhjulene kan slippe før bakhjulene trår inn i auto-posisjon. 

Etter hvert regner vi også med at X-Trail kan bli å få som ladbar hybrid, slik Nissan Qashqai blir. 
Da kan det til og med bli duket for en elektrisk firehjulsdrift. 

Ikke som storebror 

De større firehjulstrekkerne er som regel også utstyrt med reduksjonsgir, høy og lavserie. 
Det har strengt tatt ikke den typiske kunden av X-Trail behov for, spesielt ikke med en CVT-kasse om bord. 

Den legger til kraften som trengs for å få utført det du gir den beskjed om gjennom gasspedalen. 

Dessverre er dette noe av bilens største ulempe. 
For om du står i en bratt oppoverbakke og gir gass, så tar det alt for lang tid fra du gir bilen en beskjed, til den har oppfattet beskjeden og gitt orden videre. 
Dette handler om at beskjedene du som sjåfør sender til bilen først blir oppfattet og utført etterpå. 
Ordre og utførelse skjer usynkront i tid, men ikke fortvil. 
Dette er kun når bilen skal opp den siste kneika, virker det som. 

Ute på veien merket vi ikke noe til disse unotene i det hele tatt. 
Her oppfører bilen seg eksemplarisk, og girkassen kommer til sin rett. 
Til og med de innlagte trinnene viser seg ra en positiv side, og hvor er det de fleste befinner seg med en bil som X-Trail? 
På vegen, naturligvis. 

Få endringer 

Det øvrige med bilen er som før. 
Den er som sagt tilgjengelig med fem eller syv seter, og det står ikke på fleksibiliteten. 
Andre seterad går på skinner, og kan derfor justeres til å by på plass der du trenger den mest. 
Dette er praktisk når du skal frakte passasjerer på tredje seterad. 

I X-Trail er andre seterad delt med en 60/40-splitt. 

Særlig på syvseteren skulle vi på generelt grunnlag ønske at den hadde 40/20/40-deling. 

Da ville bilen fortsatt kunne fungere som en 6-seter med mulighet for å frakte lange ting som ski og annet i midten. 

Velger du femseteren, så har du 550 liters bagasjerom til rådighet, før du legger ned noen seter. 
I syvseteren reduseres dette til 445 liter, takket være den plassen selve setene opptar. 
Med tredje seterad oppe har du 135 liter til rådighet helt bakerst. 

Vår mening 

Alt i alt er X-Trail en særdeles anvendelig og bra bil, på de fleste områder. 
At den nå har fått en riktig motor i tillegg gjør inntrykket bare bedre. 

Det skal legges til at det var på tide, for sterke konkurrenter er på vei. 
Skoda Kodiaq ruller inn i landet over nyåret en gang, i tillegg til at også Tiguan kommer i XL-utførlese på et tidspunkt, med syv seter og svært god plass. 

X-Trail i denne kombinasjonen dukker først opp i mars/april en gang, og da sier det seg nesten selv at prisene ikke er klare. 
Først må regjeringen enes om avgiftsgrunnlaget. 

Men vi tror likevel X-Trail definitivt kommer til å bite godt fra seg, også da. 
