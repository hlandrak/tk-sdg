«The Hate U Give»:Amerikanske tilstander 

Filmanmeldelse: 
«The Hate U Give» er noe såpass uvanlig som en amerikansk ungdomsfilm med noe på hjertet. 

Sort amerikansk film har vært i støtet de siste årene. 
Etter blant andre grøsseren «Get Out», komedien «Sorry to Bother You» og kjærlighetshistorien «If Beale Street Could Talk» – som alle på hver sine vis har skildret USA fra en farget synsvinkel – kommer her ungdomsvarianten. 

16 år gamle Starr (Amandla Stenberg) har én fot i de hvites verden og én fot i de sortes: 
Hun er student ved en god privatskole, familien hennes bor fortsatt i gettoen. 
Forskjellen mellom de to verdenene skal bli veldig tydelig etter at Starr ser en uskyldig, sort venn bli skutt ned og drept av en hvit politmann. 

Budskapet i «The Hate U Give» – dette er en film som ikke akkurat legger skjul på at den har et budskap – er oppsummert i Tupac-sitatet som har gitt den sin tittel: 
«The Hate U Give Little Infants Fucks Everyone» (forkortelse: 
THUG LIFE). 

Litt vel belærende er det defintivt mulig å oppfatte filmen. 
Men takket være et manus som er påpasselig med nyansene og en sjeldent klok og varm innsats fra hovedrolleinnehaver Stenberg, har «The Hate U Give» alle forutsetninger for å treffe dem den burde treffe: de unge. 

Roy Søbstad 
