Anmeldelse:Psykedelisk reise på første klasse 

Electric Eye fra Bergen er et ekte progrockmonster. 

ALBUM: 
«Different Sun» er ikke et instrumentalalbum, det bare føles litt sånn. 
Som på den flotte debuten «Pick-Up, Lift-Off, Space, Time», som nok gikk under radaren for mange da den kom i 2013, føles ikke teksten så viktig. 
Vokalen fletter seg elegant inn i den spesielle stemningen som dette bandet er ganske aleine om, men det er lydbildene som bærer dette prosjektet fram. 

Psykedelisk monster 
Og - de males med bred pensel. 
Du skal lete lenge etter en mer massiv lydkoloss enn den det psykedeliske progrockmonsteret fra Bergen møysommelig bygger opp her. 

Hører vi et aldri så lite nikk til det ærverdige bergensbandet Emmerhoff & The Melancholy Babies? 

Men — enda mer enn dem lesser Øystein Braut (gitar/vokal), Njål Clementsen (bass), Anders Bjelland (tangenter) og Øyvind Hegg-Lunde (trommer) på til du føler at du befinner deg midt i stormens øye. 

Det er som om vinden river og sliter i instrumentene. 

På første klasse «Silent By The River» blir en slags oppvarming til en spennende reise som starter for fullt med den suverene andrelåta «All Of This Happened Before And Will Happen Again», med kule samplinger og «en nystemt sitar i hende». 

Derfra og ut går denne reisa på første klasse. 

T. 
Rex og The Who 
De sju låtene er ikke uten musikalske referanser — bevisst eller ikke. 
«Mercury Rise» minner for eksempel nesten i overkant mye om T. 
Rex' «Get It On», og The Whos «Won't Get Fooled Again» spøker i bakgrunnen i temaet i «Heavy Steps On Desert Floor». 

Men det er jo lov å la seg inspirere! 

«Bless» kan minne om Oslo-gruppa Sister Rain, ikke minst på grunn av vokalen. 
Og mens «Never Fade Away» er en suggererende sak, er avsluttende «Part One» en myk og avslappet, gitarorientert, sonisk ballade. 

USA Utlandet har allerede fått smake på Electric Eye, som har gjort konserter og festivaler i USA og Europa. 
De vil forhåpentligvis komme løpende også etter den «vanskelige andreplata». 

Og nå må også Norge få ørene opp for dem! 
