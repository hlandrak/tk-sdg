Kari-Ann Grønsund lager en enkel forestilling om et rikt og brutalt liv
«Ærlig fortalt» er sorgmuntre fortellinger fra et skuespillerliv som etter hvert blir større enn seg selv. 

«Regissøren ville egentlig at jeg skulle kutte denne delen, men hvem av dere har hørt om Karsten Warholm?» 
Vi er midtveis i Kari-Ann Grønsunds soloshow Ærlig fortalt da skuespilleren gjør et lite opprør mot regissør Petter Næss’ fullt forståelige råd. 

Med dårlig skjult stolthet, forteller hun at friidrettsutøveren kom backstage med hele sitt entourage etter endt forestilling. 
Skuespillerne stilte seg opp, men Warholm hadde bare øye for den nesten pensjonerte kvinnen bakerst i køen: 
«Er det ikke du fra Lillys butikk?» 
Grønsund begynte å synge tittelmelodien, og han ble plutselig 10 år gammel igjen. 

Scenen forteller mye om Kari-Ann Grønsunds appell. 
Hun er barndomsminnene til minst to generasjoner voksne: 
De som husker henne som popstjerne på 60-tallet – og de som var barn på starten av 00-tallet. 
Min medbrakte teatervenn, Emil, er i sistnevnte kategori. 

Når Grønsund synger sangen fra Lillys butikk begynner han nesten å gråte. 
«Jeg er som Karsten Warholm,» sier han til meg etter forestilling. 
Selv faller jeg mellom Teaterkjeller’ns generasjonsstoler. 

Sommer i P2 på scenen 

Kari-Ann Grønsunds soloforestilling er bygget opp som om radioprogrammet Sommer i P2, der kjente personer forteller om akkurat hva de vil i en klokketime. 

Grønsunds episodiske fortellinger er ikke egentlig behandlet for en teaterscene eller bygget opp dramaturgisk. 
Morsomme anekdoter fra en fest (som da Ivar Nørve spiste opp p-pillene hennes) blir fortalt i samme lette tone som en vanskelig tenåringsgraviditet og ektemannens hjernesykdom. 

Akkurat som i radioprogrammet får vi en uredigert miks av smått, stort, selvskryt og bekjennelser. 
Vi får høre om treåringen fra arbeiderhjemmet i Rathkes gate som blir så god på salmer, at hun blir tatt under vingene til sognepresten. 
Hun lærer å spille gitar, blir popstjerne, gravid med turnélederen og får et hardt møte med en røykende abortnemnd. 

Det er en viktig historie – og det er mange av dem i Ærlig fortalt. 

Dessverre er det en del av premissene som vi som er født etter abortkampen ikke helt kan forstå. 
Hvorfor måtte hun leve i skjul hos broren sin? 
Hvorfor måtte hun adoptere vekk sønnen via en privat lege? 
Hvorfor måtte hun bestikke en rekke menn med whisky? 

Ærlig fortalt er generelt sett en ganske innforstått forestilling, der du må kjenne til omstendighetene, melodiene og namedroppingen for å henge med. 
Men Ærlig fortalt har også en mer allmenngyldig karakter: 
Det handler om å være kvinne med både bryst, lyst og integritet i 60- og 70-tallets Norge. 
Om å ta konsekvensen av valg, og om friheten det er å kunne spille et tanntroll, selv når livet butter som mest. 

Hundre prosent ærlig, eller? 

Skuespilleren står alene på scenen, akkompagnert av pianist Tove Kragset. 
Sistnevnte spiller seg gjennom Kari-Ann Grønsunds soundtrack, enten det er hennes egenskrevne hits fra 60-tallet eller melodilinjene fra musikalene Cabaret eller Rocky Horror Show. 

Grønsund synger én revyvise av Åsleik Engmark, men det er mer for å tralle i gang en stemning enn å lage en kabaret. 
Forestillingen lover aldri mer enn den holder. 

Kari-Ann Grønsund er ingen standupkomiker, sangstemmen er ikke hva den var og hun er ikke den typen skuespiller som lener seg på Ibsens store klassikere. 

Isteden har hun en munterhet, en sjarm og en «gi blanke»-holdning, som vokser i deg under og etter forestilling. 
Denne lette holdningen til livet virker ikke påtatt, og er både gripende og interessant å se på. 
Under de mindre alvorlige historiene, tar jeg meg i å lure på hvor ærlig Ærlig fortalt egentlig er. 
Men det gjør ikke så mye. 

«Det var hvert fall godt ljugi,» som bestefaren min pleide å si. 
