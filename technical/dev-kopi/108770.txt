Test av Jeep Renegade:Robust firehjulstrekker 

Her er «nye» Jeep, med italiensk bunn, amerikansk stashing og spicy firehjulsdrift. 

Jeep Renegade er det første barnet den nye alliansen Fiat Chrysler Automobiles har laget sammen. 
Fiat-Chrysler-fusjonen oppsto som en følge av finanskrisen i 2009. 
Chrysler søkte konkursbeskyttelse, og Fiat har gradvis overtatt aksjene i selskapet. 
Alliansen ble et eget selskap i 2014. 

Konsernet har en haug gamper på stallen, «fra døl til araber», som Alfa Romeo, Chrysler, Dodge, Fiat, Lancia, Ferrari og Maserati, men det er Jeep som skal stå for mye av den globale veksten, ifølge selskapets femårsplan. 
Det er nemlig SUV-segmentet som har den desidert høyeste omdreiningen. 

Jeep Renegade er en kompakt-SUV, som kan fås med to- eller firehjulsdrift. 
Den erstatter modellen Patriot, og er i samme størrelse som for eksempel Opel Mokka. 
Renegade har en butt og firkantet karosseriform som har klare trekk til Skoda Yeti. 

Se tabell med tekniske data og priser for Jeep Renegade og alternativer nederst i artikkelen. 

Firkantet form 

En form som med sine rette sider gir en luftig kupé med god takhøyde, og en lettparkert bil: 
Bilen deler det meste med Fiat 500 X, som kommer på markedet snart, men har en mye bedre firehjulsdrift tilgjengelig. 
Fiaten er flanør, Jeep er arbeidshest. 

Vår testbil har en 2-liters dieselmotor som yter 140 hestekrefter, i øverste utstyrsnivå, til 389 900 kroner før leveringsomkostninger. 
Startprisen for varianten med 1,6-liters diesel og forhjulsdrift er 319 900 kroner. 

NAF-testeren er imponert over den italienske amerikaneren. 
– Dette er en likandes bil! 
Motoren er veldig pigg, og bilen er svært lettkjørt. 
Styringen er direkte, og i bytrafikken er bilen mye nettere enn den ser ut til. 
Setene er gode, faktisk også greie bak. 
Jeg vil trekke noe for sikten ut til sidene og bakover, sier Bergerud. 

Det som også trekker ned, er dårligere antatt annenhåndsverdi enn de beste i dette segmentet. 
Men bilen klatrer mye på sjarm, kjøreegenskaper og firehjulsdriften. 

Dette blir en firer, men en meget sterk en, kommer Bergerud og testlaget frem til. 
VGs bilekspert Dag Edvardsen synes mye på bilen gir en god kvalitetsopplevelse. 

– 
Ta et eksempel som å åpne og lukke dører. 
Det går smooth, og gir et solid inntrykk. 
Men at den kun har syv års garanti på gjennomrusting er ikke et bra signal, sier Edvardsen. 

Biladministrasjonsselskapet Autolease, som beregner vedlikeholdskostnader og verditap i VGs biltester, mener man for optimal markedsverdi etter fire år og 60 000 km bør velge Limited-utgaven med 140 hk diesel og 4x4 (vår testbil). 
Velg nøytral metallic lakk (5000 kr.). 
Fabrikkmontert hengerfeste og metallic lakk anbefales. 

Her er våre vurderinger: 

God plass, og god opplevd kvalitet. 
Noe dårlig sikt, spesielt bak. 
Bra sittestilling og praktisk førermiljø. 
Skjerm og – funksjonalitet helt ok. 
Noe støy. 

Pigg diesel! 
Lettkjørt, fast, nesten stumpete, i fjæringen, men likevel komfortabel. 
Direkte styring med gode tilbakemeldinger. 
Sekstrinnskasse, som veksler ok, men savner noe på bevegelse og markering. 

Liten bagasjeplass, men lav og lastevennlig terskel bak. 
Ikke reservehjul. 
Vanlig setenedfelling. 

Tolitersdieselen tilfredsstiller Euro 6 utslippskrav. 
EU-syklus målt til snitt 0,51 l/mil. 
Vi kjørte med et forbruk på 0,55 l/mil på landevei, og 0,54 på ren motorvei. 

Fem av fem mulige stjerner i EuroNCAPs kollisjonstester. 
Har automatisk nødbremsesystem på de best utstyrte variantene. 

Beregnet til å holde seg dårligere i bruktverdi enn snitt etter 4 år/60.000 km: 
Scorer tre av seks poeng i sin klasse og fire i forhold til markedet generelt. 
Driftskostnad beregnet til ca 5000 kr/år, under snitt. 
Jeep er ikke registrert bilmerke i eiertilfredshetsundersøkelsen AutoIndex. 

Ut fra de vi har sammenliknet med er den ikke spesielt billig. 

Renegade har en inntertier av en honky tonk-design: 
Røff og ruskete, barsk og breial, konstruert i USA, og montert på Fiat-fabrikken i Melfi i Italia. 
