Test av Mercedes C-klasse C350Te:På grensen til utsøkte kjøreegenskaper 

I Mercedes' nye ladbare hybrid får du mye fart for pengene, men ikke så lang elektrisk rekkevidde. 

Mercedes har, i likhet med de aller fleste tyske, og en god del andre bilprodusenter, bestemt seg for å gi gass når det gjelder hybridene som kan lades fra stikkontakten. 

Ti ladbare hybridmodeller er meldt inn fra Mercedes innen de neste to årene. 
Volvo er for lengst på banen med sin dieselbaserte ladehybrid, og de andre konkurrentene, BMWs 3-serie og Audis A4 kommer som ladehybrider i 2016, er det sagt. 

Se tekniske data for bilen og for konkurrenter nederst i saken. 

Billigere i Norge 

Ladehybridene i Norge er rimelige takket være avgiftssystemet. 
I andre land er de dyre. 
Mercedes C-klasse ladehybrid koster som stasjonsvogn nesten 504.000 kroner i Norge. 

Prisen er 483.000 norske kroner i Sverige, altså bare cirka 20.000 billigere. 
Normalt skiller det oppimot 100.000 kroner. 
Den koster eksempelvis 473.000 kr. i Tyskland (52.627 euro). 

Sett i et miljøperspektiv er ladbare hybrider bolet opp med et nesten tullete kraftoverskudd. 
Det må nemlig til for å selge i andre land, som ikke har bilavgifter som oss de kan kutte vekk, slik at den blir «billig». 

På grensen til utsøkte kjøreegenskaper 

Førermiljøet, fartsressursene, kjøreopplevelsen- og følelsen (luftfjæring er standard). 
Det aller meste «sitter» i denne bilen som lades full på 3,5 timer fra inntaket under høyre baklykt: 

– 
Dette er en familieracer med miljøalibi, som kjører meget fint, på grensen til utsøkte kjøreegenskaper, sier NAFs tekniske konsulent Audun Bergerud, som har testet bilen sammen med VG. 
Han har lite å sette fingeren på, men batteriets kapasitet er et diskusjonstema. 

For her er det mulig at Mercedes har «bommet» litt. 
I motsetning til Volkswagen og Volvo, som har valgt inntil fem mil elektrisk rekkevidde for sine ladehybrider, har Mercedes prioritert bagasjeplass fremfor å legge inn et større batteri. 

Men Mercedes sier også til VG at de arbeider med en ny drivlinje med lengre elektrisk rekkevidde. 

Liten batterikapasitet 

– 
Det er for lite kapasitet i batteriet, slår vi fast og konstaterer at dette, sammen med noe redusert bagasjeplass, tar bilen ned fra en sekser til en femmer på terningen. 

For å oppnå best mulig verdi i bruktmarkedet må bilen ha følgende utstyr, mener biladministrasjonsselskapet Autolease: 
Teknikkpakke (14.900 kr., parkeringshjelp, setekomfort, LED og navi) og Avantgarde Pluss-pakke (14.900 kr., design, senket komfortchassis). 
Stasjonsvogn holder seg best i pris. 
Anbefaler metallic lakk (9900 kr.). 

Her er våre vurderinger: 

Førermiljø: 

Høy kvalitetsfølelse, herskapelig førermiljø. 
Speilhus sitter på A-stolpen, tar noe sikt. 
Pirk: 
Savner noe sidestøtte i setene. 
Lettlest og fin instrumentering samt skjerm. 

Kan være rask som et olja lyn. 
Har nydelig avfjæring (luftfjæring er standard), som kan være sportslig og komfortabel. 
Strøken å kjøre. 

Plass: 

God plass i førermiljøet og fint i baksetet. 
Minus 140 liter i bagasjen. 

Skal kunne klare inntil 31 km på strøm fra batteriene. 
To målinger under moderat kjøring endte på henholdsvis 22 og 23 km. 
Forbruket er oppgitt til 0,21 l/mil, du må regne med betydelige høyere. 

Ikke testet i EuroNCAPs kollisjonstester. 
Fossil sedan har fått fem av fem stjerner. 
Automatisk nødbremsesystem er standard. 
Bra! 

Å eie: 

Bruktverdi e/4 år/60.000 km: 
Over snitt! 
Scorer fem av seks poeng ift. sin klasse og markedet generelt. 
Driftskostnad beregnet til ca. 7800 kr. pr år, over snitt. 
Nr. 5 av 23 i eierundersøkelsen AutoIndex. 

Gitt alt du får av fartsressurser er prisen bra, så vidt under konkurrenten Volvo, men langt dyrere enn en et bra alternativ, VW Passat GTE (431.500). 
Med anbefalt minimum av utstyr og reg blir prisen ca. 555.000 kr. 

En av de aller beste på markedet i dag, både utenpå og innvendig. 
Tøff og utsøkt på samme tid. 
