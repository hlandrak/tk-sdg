Skuffende lite nytt med Samsungs nyeste flaggskip
Men vi liker den multifunksjonelle pennen. 

Du får kjøpt smartmobiler i alle størrelser, men tall fra Elektronikkbransjen viser at de fleste nordmenn vil ha det beste og dyreste. 

Nye Samsung Galaxy Note 9 er den ultimate mobilen i så måte. 
Stor, kraftig, og med masse funksjoner. 
Dyr er den også. 
Blant de aller dyreste du får tak i, sammen med Apples iPhone X. 

Prisen starter på 9.990 kroner for modellen med 128 GB lagringsplass, mens modellen med 512 GB lagringsplass koster 12.490 kroner. 

Hva får du for pengene? 
En mobil som har alt som en toppmodell fra 2018 skal ha når det gjelder maskinvare. 
Pluss hodetelefon-utgang, minnekort-støtte (til tross for rikelig med innebygd lagringplass) og plass til to sim-kort om du vil. 

Den er vanntett, og i tillegg kommer den med en penn, som du tidligere bare kunne skrive og tegne med, men som du nå kan bruke til å styre presentasjoner med på en ekstern skjerm (men kanskje viktigere: ta selfier). 

Som du skjønner, mangler det ikke på noe. 

Trenger du å oppgradere? 

Selv om du får mye når du kjøper Note 9, er det fortsatt mye penger å bruke på en ny mobil. 
Det er strengt tatt ikke mye som skiller den fra forgjengeren heller. 

Den kommer dessuten med mye av den samme maskinvaren som Galaxy S9 og S9+ (skjermpanel, prosessor, kamera). 

Er du fan av Note 8, vil du antagelig ikke bli skuffet av Note 9, ikke minst fordi den har minst dobbelt så mye innebygd lagringsplass (opp fra 64 til 128 GB) og fordi pennen har fått Bluetooth-støtte, og som nevnt kan brukes som fjernkontroll med en rekke forskjellige apper. 

Har du Note 8, er det imidlertid liten vits å oppgradere, siden de er såpass like. 
Kanskje bortsett fra om du har et stort behov for den nye pennen, noe vi tror de færreste har. 

Note 9 har dessuten det samme kameraet som Galaxy S9+. 
Et knallbra kamera, men det har også Huawei P20 Pro, som koster 1.500 kroner mindre enn Samsungs nykommer. 

Og vil du ha en mer kompakt mobil som er enklere håndtere, er selvfølgelig Galaxy S9 eller S9+ åpenbare alternativ, som i skrivende stund sparer deg for rundt 3.000 kroner. 

Note 9 får likevel tommel opp fra oss. 
Det er en knallgod mobil, så lenge du vet hva du betaler for. 

- Tidenes beste mobilskjerm 

Du bør nemlig like svære mobiler om du kjøper deg Note 9. 
Sammenlignet med forgjengeren Note 8 har den fått litt større skjerm, opp fra 6,2 til 6,4 tommer. 
I størrelse er den bittelitt kortere, bredere og tyngre. 
Med sine 201 gram kjenner man at man har den i hånda. 

Så kan man jo si at det er hele poenget. 
Med en svær mobil får man også en stor og flott skjerm å se på. 

Skjermen på Note 9 er dessuten det ypperste av mobilskjermer. 
Faktisk tidenes beste, ifølge skjermtesterne DisplayMate. 
Med AMOLED-teknologien får du dypt sortnivå, svært god kontrast og knallsterke farger. 

Tungvinn å bruke med én hånd 

Til å være kongen av store mobiler kunne imidlertid Samsung gjort mer for å gjøre Note 9 enklere å håndtere. 

Apper som Chrome og Facebook har verktøylinjen i toppen og ikke bunnen, noe som er tungvint å komme til når man holder mobilen med én hånd. 

Samsung har riktignok en énhåndsmodus, som gjør at du kan redusere skjermstørrelsen ved å for eksempel stryke opp diagonalt fra nederste hjørne. 
Den er dog litt vanskelig å få til 100 prosent; vi bommer like ofte som vi treffer. 
Huaweis løsning er finere, der du stryker langs navigasjonslinjen. 
Og så har du Apples enhåndsmodus, hvor du dobbeltprikker på hjemknappen. 

Fingersensoren, som i stedet for å være på siden av kameraet, nå er under det, er fremdeles så langt unna at de med mindre hender må skifte grep for å nå den. 
Samsung kunne med fordel plassert den enda litt lenger ned. 

Like kjapp som S9; dobbelt så mye lagringsplass 

Galaxy Note 9 deler som nevnt flere egenskaper med Galaxy S9 og S9+. 
Blant annet bruker den samme prosessor. 
Ytelsen oppleves som relativt lik, svært kjapp, men ikke merkbart kjappere enn noen andre nyere toppmodeller. 

Samsung skrøt av at Note 9 kom med et nytt vannkjølingssystem som forhindrer overoppheting i en heftig Fortnite-runde. 
Det høres fancy ut, men hvor stor effekt det har i det daglige, er ikke godt å si. 

Mer merkbart er den økte lagringsplassen. 
Note 9 har nemlig dobbelt så mye lagringsplass som S9 og S9+. 
Grunnmodellen kommer med 128 GB, men den finnes også i en variant med 512 GB. 

Det første er i grunn mer enn nok for våre behov (vi bruker knapt halvparten med lagring av bilder i Google Foto). 
I tillegg kan du sette i ekstra minnekort på opptil 512 GB, så i teorien kan du få en hel terabyte med lagringsplass. 

Du kan som nevnt innledningsvis også bruke to simkort i Note 9. 
Simkort nummer to erstatter da minnekortplassen. 

Batteri som varer hele dagen? 
Tja 

Samsung sier Note 9 har et batteri som varer «hele dagen». 
En litt vag formulering som i grunn kan bety hva som helst. 

Selve batteriet er 4.000 mAh, mot 3.300 mAh i Note 8. Til sammenligning har iPhone X et batteri på 2.716 mAh. 

Med tung bruk holder Note 9 mindre enn én dag, noe vi synes er litt skuffende med tanke på hvor mye større batteriet er sammenlignet med forgjengeren. 
Vi får iPhone X til å vare omtrent like lenge. 

Ved lett bruk er det dog ikke noe problem å bruke Note 9 i flere dager uten å måtte lade. 

Samme, gode gamle kamera 

Som vi har nevnt flere ganger har Galaxy Note 9 det samme kameraet som Galaxy S9+, noe som er både bra og litt kjedelig. 

Bra fordi Galaxy S9+ tar svært gode bilder, og er spesielt god i dårlig lys. 
Litt kjedelig fordi det gjør at det ikke er så mye som skiller de to mobilene. 

Note-mobilene har som regel vært hakket hvassere enn S-modellene på nettopp kamerafronten (Note 8 var for eksempel Samsungs første med dobbelkamera), så vi skulle gjerne sett at Note 9 hadde litt flere fortrinn annet enn hovedsaklig penn og mer lagringsplass. 

Note 9 har riktignok fått ny AI-funksjonalitet som kan automatisk tilpasse kamerainnstillinger basert på scene. 
Dette er ikke noe nytt på mobilkamerafronten; både Huawei og LG gjør dette. 

Vi ser imidlertid ikke enormt store forskjeller på bilder tatt med og uten såkalt «sceneoptimaliserer». 
Matbildene vi tok ble litt varmere i tonene, og det er ikke nødvendigvis å fortrekke. 

Her kan du se noen flere bilder tatt med Note 9. 

Ifølge Samsung er pennen hovedårsaken til at folk kjøper en Note. 
Frem til nå har man bare kunnet bruke pennen til å skrive med. 
Det store med S Pen på Note 9 er at den nå har støtte for Bluetooth, hvilket innebærer at den kan brukes som fjernkontroll for ulike apper. 

Blant annet kan du bruke den til å styre PowerPoint-presentasjoner, ta bilder med kameraet, bla i bilder i Galleri-appen og styre avspilling av YouTube-videoer. 
Knappen på pennen kan trykkes på en eller to ganger for å utføre de ulike oppgavene. 

Og det fungerer brillefint. 
Morsomst er selvutløser-muligheten med kameraet, så du selv endelig kan være med på gruppeselfiene. 
Det er ett trykk for å ta bilde, eller to trykk for å bytte mellom front- og hovedkameraet. 

Bruk mobilen i stedet for PC-en 

For målgruppa 
- Note-mobilene går for å være «businesstelefoner» - er det nok mer interessant at den kan brukes til å styre presentasjoner. 

Samsung har også bygd inn sin såkalte DeX-programvare i Note 9. 
Med DeX kan man koble mobilen til en skjerm og få PC-lignende funksjonalitet. 
Frem til nå har dette krevd en egen dokkingstasjon. 

Nå trenger du bare en USB-C til HDMI-adapter og en skjerm med HDMI-kabel. 
Så da trenger du bare å ta med mobilen og adapteren når du skal holde neste jobbpresentasjon, og du kan la den bærbare PC-en bli liggende på kontoret. 

Mens du holder presentasjonen på den eksterne skjermen kan du forresten samtidig ta notater på mobilen med pennen. 

Du kan selvfølgelig bruke dette til andre ting også, for eksempel om du vil se på en Netflix-film på hotellrommet og den slags. 

Ikke nyeste Android 

En ting vi synes er merkelig med Note 9 er at den ikke kommer med nyeste versjon av Android. 
Den kjører Android 8.1 rett ut av esken, selv om Android 9 nå er lansert. 

En skikkelig toppmodell bør også ha det nyeste av programvare, og Samsung er fremdeles tause på når oppdateringen kommer. 

Vi som har brukt Samsung-mobiler i en del år, vet hvor mye «bloatware» det har vært i selskapets Android-vri. 
De har roet seg betraktelig, og operativsystemet er langt mer brukervennlig. 
Det er imidlertid fremdeles dobbelt opp av en del apper (for eksempel to nettlesere, to app-butikker), noe vi fortsatt synes er unødvendig. 

Og så var det Bixby... 

Så var det den Bixby-knappen, da. 
Den omdiskuterte knappen. 
Note 9 har, som Galaxy 9, en egen knapp på venstre side som brukes for å aktivere Samsungs personlige assistent, eller Google Assistent/Apple Siri-alternativ. 

Dedikerer du en egen knapp til en særegen funksjon bør du i hvert fall sørge for at den er bra. 
Men Bixby holder fortsatt ikke mål. 

Den fungerer ikke med norsk, og på engelsk er den dårligere på å tolke det vi sier enn Google Assistent. 
Mens vi kan spørre Google om å vise oss nærmeste sushi-restaurant, sier Bixby bare at denne funksjonen ikke er tilgjengelig i mitt område ennå (på engelsk, selvfølgelig). 

Knappen er egentlig bare til irritasjon, da vi som regel kommer borti den ved en feiltakelse når vi skal skru ned volumet på mobilen. 

Ansiktsopplåsningen til Samsung er fremdeles ikke like effektiv som Apples på iPhone X, så vi får som regel beskjed om at vi må holde Note 9 mer vertikalt når vi bruker såkalt biometri til opplåsning. 
iPhone X er ikke like streng på hvilken vinkel vi holder telefonen i. 

Galaxy Note 9 er fremdeles den «ultimate mobilen» for proffbrukeren som vil ha alt av funksjoner, koste hva det koste vil. 
Det beste denne gangen er at pennen kan brukes som fjernkontroll. 

Men der Note en gang var en av få større mobiler eller var Samsungs råeste kameramobil, skiller ikke Note 9 seg lenger så mye fra S-serien, spesielt Galaxy S9+. 

Står valget mellom de to, bør du spørre deg selv om det er verdt å betale 3.000 kroner mer for en penn du kanskje bruker litt innimellom, og ekstra lagringsplass du muligens ikke har bruk for. 

Når det er sagt: du trår ikke feil om du kjøper Note 9. 
