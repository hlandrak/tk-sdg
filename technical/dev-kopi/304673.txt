Anmeldelse:Wilco-sjefen gjør Richard Thompson enda bedre 

Jeff Tweedy produserer folkrockerens «Still». 

ALBUM: 
Richard Thompson har hentet inn Jeff Tweedy som produsent - og de to framstår som den perfekte match etter noen dager på Tweedys loft i Chicago. 

Det beste eksempelet er utsøkt arrangerte og lett mystiske «Broken Doll», som kan sies å ha en liten touch av Wilco. 

Folkrock 
Men først og fremst trekker produsent Tweedy det beste ut av Thompson. 
Det betyr at det ligger mye britisk folkrock i potten - som åpningen «She Never Could Resist a Winding Road», «Beatnik Walking», herlige «Long John Silver» og ikke minst den påfølgende sjangerøvelsen «Pony In The Stable». 

Han har en helt spesiell klang i gitaren, opparbeidet gjennom en lang rekke glimrende plater - sist «Electric» fra 2013. 

Gitarhelt 
Thompson er også en ballademester, som kan levere fra seg myke låter som «Where's Your Heart». 
I «Dungeons For Eyes» nærmer han seg popen. 

Albumet avsluttes passende nok med at den britiske gitarhelten spiller nesten åtte minutter lange «Guitar Hero» - delvis akustisk - krydret med diverse velkjente musikalske temaer - fra Chuck Berry til The Shadows. 
