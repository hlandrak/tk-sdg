Tivoli PAL+ DAB-radio mot PALs FM-radio
Vi testet den nye mot den gamle. 

Tivoli er et kjent navn for norske radiolyttere. 
Mellom 2003 og 2013 ble det solgt over 600.000 radioer av dette merket her i Norge. 

Men er de nye Tivoli-radioene med DAB+ like gode som de gode, gamle mange av oss fortsatt har hjemme? 

Vi ville prøve, og lånte derfor en Tivoli PAL+ med Bluetooth for å samenligne den med vår gamle, gode PAL FM-radio fra den gangen DAB bare var et skjellsord på teknologenes lepper. 

Ikke god nok lyd for sjefen 

Det tok lang tid før Tivoli kom med en DAB-radio, og årsaken skal ha vært at daværende Tivoli- sjef Tom DeVesto mente lyden av DAB var så mye dårligere enn FM at han ikke ville satse på det. 

Men i dag er det umulig å selge en radio uten DAB+ her i landet, og det har produsentene tatt innover seg: 

Tivoli har nå bare DAB+-radioer (med FM og i noen tilfeller Bluetooth) på det norske markedet. 

Den opprinnelige PAL var Tivolis første batteridrevne radio. 
Vårt eksemplar er godt brukt, med et søkk i høyttalergrillen og full av riper og flekker som vitner om et langt liv og mange hyggelige kvelder i godt selskap. 

Vi satte den ved siden av den gamle og tok en uformell lyttetest. 

Har blitt mer komplisert 

Og joda, «ur-PAL» låter fortsatt fortreffelig. 
Vi vet faktisk ikke om noen batteridreven, bærbar radio som kan konkurrere når det gjelder bass, klarhet og sprelsk musikalitet. 

Den er også forbilledlig enkel å bruke. 
Av/på, volum og søker er alt du trenger å forholde deg til. 
Alt er analogt, her er det verken skjerm eller knapper. 

PAL+ ser ved første øyekast like enkel ut, men skinnet bedrar. 
Her må du lære deg hvordan du manøvrerer i menyer og setter opp radioen før du kan begynne å bruke den. 

Alle funksjoner kan styres via knappen/hjulet på toppen. 
Du trykker én gang for innstilling av stasjoner og to ganger for å få fram menyen. 

Deretter manøvrer du fram og tilbake i menyene med den kombinerte trykknappen og hjulet. 
Holder du knappen nede en stund, skrus radioen av. 

Bra, men ikke liten nok: 
Vi tester POPnano 

Her gjelder det å passe på, for det er fort gjort å skru av radioen eller uforvarende sette i gang et tidkrevende stasjonssøk uten å ville det. 

Langt enklere er det å bruke fjernkontrollen til slike formål. 
Ikke rot den bort! 

FM vinner over DAB 

Når vi skrur på radioen, kjenner vi ikke helt igjen den balanserte og kraftige lyden fra «gamle» PAL. 

FM mot DAB er rett og slett rått parti. 
Her låter den gamle PAL-en klart best. 
DAB er klart flatere og gråere, og vi hører tydelig komprimeringseffekten som følge av kraftig datarereduksjon. 

NRK P3, som vi brukte som referansestasjon, er ikke den verste i så måte. 
Stasjonen ligger fortsatt på det «gamle» DAB-båndet med en bitrate på 192 kbps . 

Noen DAB+-stasjoner ligger helt nede i 48 kbps (NRJ Norge mf.l.), men da snakker vi riktig nok om et nyere system som gir bedre lyd på lavere bitfrekvenser. 

Likevel er det ingen tvil om at selv DAB-stasjoner med høy bitrate taper, forutsatt at FM-signalet er kraftig nok til at du unngår sus og støy. 

FM mot FM 

Det er dermed mer rettferdig å sammenligne FM mot FM på de to radioene. 
Her sto det mer likt, men fortsatt syntes vi den opprinnelige PAL-en hadde mer å gå på både når det gjelder klang, lydstyrke og klarhet. 

Til slutt sammenlignet vi DAB mot FM (fortsatt NRK P3) på samme radio, altså den nye PAL+. 
Uten tvil foretrakk vi FM også her, selv om gjengivelsen ikke var helt på høyde med den opprinnelige, langt enklere FM-PAL. 

- Må spilles inn 

Ifølge Tivolis nordiske salgssjef Michael Cordt henger dette sammen med at en ny radio må spilles inn før den er på høyde med en gammel, velbrukt radio lydmessig. 

Samtidig påpeker han at den innebygde tonekontrollen bøter på den litt flate lyden radioen har når den er helt ny. 

Det første rakk vi ikke å sjekke - radioen ble ikke vesentlig bedre de timene vi testet den. 

Det andre kan vi bekrefte, men etter å ha prøvd mange ulike innstillinger fikk vi fortsatt ikke radioen til å låte like bra som den gode, gamle FM-radioen - og da snakker vi fortsatt om FM mot FM. 

Beskjeden Bluetooth-lyd 

Lyddelen i den gamle og nye radioen skal være identisk om du fjerner alt som har med DAB og Bluetooth å gjøre. 
I tillegg er det satt inn en FM-mottaker som faktisk skal være bedre. 

Men FM-alderen er definitivt over, i hvert fall for Norges vedkommende. 
Og da er spørsmålet om du virkelig trenger en radio med så bra lydpotensiale som Tivoli-radioen har når ambisjonene på lydsiden er tilsvarende lavt i DAB-verdenen. 

Via Bluetooth er også lydkvaliteten beskjeden, siden PAL+ ikke støtter APT-X. 
Med en god kilde og vanlig, analog lydkabel burde lyden derimot være like bra som med den gamle PAL-radioen når den nye får spilt seg inn. 

Ikke kast din gamle kjærlighet 

Er du like gald i din gamle PAL-radio som oss, behøver du ikke heldigvis å kaste den. 

LES OGSÅ: 
Din gamle FM-radio kan fortsatt brukes 

Selv om FM dør om ett og et halvt år, kan du fortsatt høre nettradio og DAB (fra annen, rimelig radio eller med en adapter) via linje/AUX-inngangen på din gamle PAL-radio. 

Etter vår oppfatning blir derfor PAL+ litt «overkill» i en radioverden der lydkvaliteten går ned og ikke opp. 

Tivoli Audio PAL+ BT 
