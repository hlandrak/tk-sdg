ANMELDELSE: Nico & Vinz - «That's How You Know»
Klimpre-klimpre til vi dør. 

LÅT: 
Når Nico & Vinz er i slaget, bruser musikken deres med en hjertelig humanisme. 
Derfor er det beint fram umulig å ikke unne osloguttene braksuksessen med «Black Star Elephant» og ledesingelen «Am I Wrong», den høyeste norske listeplasseringen på amerikanske hitlister siden «Take on Me». 

Nicolay Serebas og Vincent Derys vinnende vesener, enten de befinner seg på en scene eller svarer på spørsmål foran en linse, er imidlertid neppe en tilstrekkelig årsaksforklaring på deres triumf. 

Brorparten av æren bør nok tildeles deres fingerspissfølelse for den grunnleggende kollektivistiske musikken fra foreldrenes hjemland - henholdsvis Elfenbenskysten og Ghana - som løfter de tidvis banale tekstene fra navlebeskuende selvhjelp til sympatisk og storslått osshjelp. 

Men i motsetning til den fortsatt ferske highlife-singelen «Fresh Idea», skorter dessverre «That's How You Know» på nærmest alt som ellers gjør Nico & Vinz så lett å like. 

Fremfor å stå i et sonisk slektskap med nordamerikansk hiphop og vestafrikansk funk, deler den langt mer DNA med rødtoppen Ed Sheerans passiv-aggressive klimpring. 

Gjestebidragene gjør heller ikke låten noen tjenester. 
Snarere tvert imot: 
R&B-pos;øren Bebe Rexha har lite til ingen kunstnerisk identitet, og foruten tatoveringene er det samme sak med rapperen Kid Ink. 
Derfor overrasker det heller ei at hans vers ikke makter å etterlate et eneste spor i sanden. 

Lik overfloden av låter i samme ånd insistererer «That's How You Know» på den store #sommerfølelsen. 
Men blottet for gode fellesferielåters essensielle evne til å varme beinmargen selv når sola har gjemt seg langt bak skydekket, står kun kynismen tilbake. 

Og det er særlig her Nico & Vinz - eller plateselskapet, hvem vet - virkelig bedrar både seg selv og deres voksende fanskare. 

Velger duoen å fortsette ned samme sti, risikerer de å ende opp som nok en dråpe i havet. 
