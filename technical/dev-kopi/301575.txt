Staveland solo er noe for seg sjøl
Albumdebuterer langt unna Vamp-land. 

ALBUM: 
Odin Staveland (28) har gått en god skole i Vamp, bandet til faren Øyvind Staveland, men flyter ikke musikalsk på suksessen med «Liten fuggel» (som synges av Staveland junior) eller andre Vamp-låter når han nå solodebuterer. 

Lo-fi Musikalsk har den unge Staveland et slektskap til lo-fi/alternativ-rockere som Devendra Banhart, Joanna Newsom og Bonnie «Prince» Billy, men med en norsk vri - ikke minst med tanke på at han skriver og synger på Haugesund-dialekt. 
Her er mye piano, heftige kor og en banjo (eller er det den som kalles sigargitar, håndtert av BigBang-trommis Olaf Olsen)? 

Fiolin og orgel Odin spiller sjøl flere instrumenter, Jørun Bøgeberg og Chris Holm deler på bassen, Geir Sundstøl er innom med harmonika og pappa Øyvind spiller fiolin. 

Spesielt mektig blir det når David Wallumrød setter inn støtet på orgelet, som på «Melk». 
«Liten narr» trekker i retning Kaizers Orchestra. 

På tur Sangene er skrevet «mellom husene», drivende gatelangs eller på tur med Vamp. 
Og tekstene, i hovedsak skrevet av Odin sjøl, er sammen med låter som «Blindhet Aveny», som begynner rørete men tar seg fint inn og «Ingen baptist» albumets svakeste ledd. 
Noen av tekstene framstår noe pretensiøse. 

Men bevares, dette er en både voksen, spennende og interessant debut, med den vare åpningen «Lykter», med spikerpiano og flott sigøynerinspirert felespill av pappa Øyvind, «Livet» og «Eg trekke inn» som høydepunkter. 
