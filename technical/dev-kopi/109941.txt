Anmeldelse:«The Political Machine 2012» 

(VG Nett) 
Aristoteles hevdet en gang at mennesket er et iboende politisk vesen, i «The Political Machine 2012» handler politikken mer om maktspill enn ideologi. 

Valgkampen i USA er allerede i gang, det tunge politiske maskineriet til demokratene og republikanerne rulles ut og kampsakene settes på agendaen. 
I det virkelige liv får vi håpe at politisk overbevisning og ideologi spiller en sentral rolle, men i «The Political Machine 2012» er det kun seieren og presidentembetet som betyr noe. 

Spillet foregår på et stort kart over USA, inndelt i sine femti stater. 
Etter hvert som valget nærmer seg, lyser hver stat opp etter hvem som leder på meningsmålingene. 
Republikanerne er røde, demokratene blå og vippestater blir lilla. 

Målet er, kanskje ikke så overraskende, å få sin kandidat valgt som president. 
Man kan velge mellom et titalls kjente amerikanske politikere, som hver har sine styrker og svakheter. 
Noen er gode til å samle inn penger, andre er karismatiske, intelligente eller religiøse. 

Valgkampen er delt inn i uker, normalt 41, hvor hver kanidat har et bestemt antall utholdenhetspoeng til disposisjon. 
I begynnelsen må man bygge opp et solid partiapparat, skaffe seg såkalte «endorsement» fra innflytelsesrike organisasjoner og rekruttere dyktige medarbeidere. 

Senere er det reklamekampanjer og taler som gjelder, samt de alltid uunnværlige «fund raisers» da, for det koster å drive valgkamp i de forenede stater. 

Selv om «The Political Machine 2012» har et humoristisk og lettbeint karosseri, med boblehode-politikere og sterke farger, er det et ganske realistisk og troverdig maskineri som ligger under panseret. 

Avhengig av hva kandidatene velger og fokusere på, kan alt fra fornybar energi og dataspillvold til jobbskapning og høye bensinpriser bli sentrale i valgkampen. 
Å drive valgkamp på vage saker som å «kutte budsjettunderskuddet» kan forene velgerne, men for virkelig å få folk opp av sofaene og inn i valglokalene bør man satse på mer kontroversielle saker som «Obamacare» eller opptrapping av dødstraffen. 

I forhold til tidligere spill i «The Political Machine»-serien, har det ikke skjedd så fryktelig mye. 
Dette er i bunn og grunn en oppdatering av det samme spillet. 

Mens forgjengerne hadde en ganske enkel kampanjemodus, hvor man møtte stadig vanskeligere og mer karismatiske motkanidater, har «The Political Machine 2012» en online-modus hvor man kan prøve seg mot andre politikerspirer. 

Hvorfor man ikke kunne kombinere begge deler i samme spill, er ikke godt å si. 

Hvis du er over middels interessert i amerikansk politikk, er det mange timer med politisk moro å hente i «The Political Machine 2012». 
For dette er den beste valgkampsimulatoren på markedet. 

Men det spørs om det appellerer til de politisk uinteresserte, uavhengig av hva gamle grekere måtte mene. 

PS: 
I salg på politicalmachine.com og på Steam for henholdsvis 10 dollar og 8 euro. 

THE POLITICAL MACHINE 2012 Plattform: 
PC Genre: 
Simulator Alder: 12 Utvikler: 
Stardock Utgiver: 
Stardock 
Mer info (Wikipedia) 
