TEST:BeoPlay H3 ANC 

Luksus-ørepropper med støyreduksjon. 

Øreplugger gir i seg selv bedre vern mot støy utenfra enn tradisjonelle klokker. 
Men hva om du kombinerer proppene i øret med aktiv, elektronisk støyreduksjon? 

Da skulle man tro at alle tog nærmest var i rute, og at de får det beste fra begge verdener. 

Tinnitus på kjøpet 

Vi har ennå friskt i minne da vi høsten 2006 plukket opp et par slike av merke Sony på flyplassen i Tokyo for å korte ned den lange reisetiden hjemover til Gardermoen. 

Det ble en blandet opplevelse. 
Ikke låt det spesielt bra, og i mange dager etterpå hadde vi pipelyd i ørene fordi vi etter all sannsynlighet hadde spilt altfor høyt for å kompensere. 

Siden har markedet for slike kombimodeller nærmest eksplodert, og i dag finnes det et 30-talls modeller i prisklasser fra 300 til 3500 kroner. 

Vi lot det imidlertid bli med skrekken den gangen i 2006, og nå er det faktisk første gang vi prøver støyreduksjon med propper igjen. 

Først: 
Test «in natura» 

For å teste lyden lot vi støyreduksjonen være av i første omgang. 
For det er jo slik at lyden ofte påvirkes negativt av slike elektroniske fiksfakserier. 
Ikke sjelden forsvinner en del av den viktige mellomtonen, der stemmer og mye detaljinformasjon som er viktig for musikkopplevelsen befinner seg (såkalt «midrange suckout»). 

Vi kunne konstatere at BeoPlay H3 ANC (ANC står for «Active Noise Cancellation») leverer bra som de er, selv om du må skru opp lyden en del for å få tilstrekkelig trøkk. 

Høyere - ikke stillere 

Det motsatte skjer når du skrur på den lille knappen på støyreduksjonsboksen som sitter på kabelen. 
Da blir det nesten i høyeste laget, og musikken får en helt annen tyngde. 

Det viser seg imidlertid at dette bare er tilfelle med én telefon, vår Nokia Lumia 1520. 
Da vi skiftet til en iPhone, forsvant denne effekten. 

Vi har tidligere prøvd hodetelefoner (altså ikke øreplugger) både med og uten aktiv støyreduksjon som isolerer langt bedre, så dette lover ikke helt godt. 

Tar ikke ungeskrik 

Lakmustesten på slikt utstyr er likevel fly, men dette fikk vi ikke anledning til å prøve. 
Mange er stilt inn slik at den lavfrekvente, jevne motorduren om bord fases ut spesielt, mens ungeskrik og rasling med sjokoladepapir fortsatt er hørbart. 

Men de beste løsningene, som Boses QuietComfort-prinsipp, tar med seg det meste. 
Det blir selvsagt aldri dørgende stille, men med både støyreduksjon og musikk kan du lulle deg inn i din egen, trygge verden mens det dures og bæljes rundt deg. 

Så bra er ikke BeoPlay H3 ANC, men vi må likevel gi et stort pluss både for rimelig brta støydemping og for detaljert og nøytral lyd i retning av det varme. 

Irriterende ledning 

Proppene føles behagelig i øret, og vi fant raskt et par som passet i plastposen som følger med. 
Det er ingen selvfølge for våre ører. 
I flere tilfeller har vi måttet gi opp, fordi proppene enten faller ut eller ikke vil inn. 

Mindre fornøyd er vi med ledningen, som bråker fælt når vi er i bevegelse. 
Den er tjukk og tung, og blir dermed nokså irriterende om du skal gå mens du hører musikk. 

Det hjelper heller ikke at den runde støyreduksjons-dingsen sitter helt nede ved pluggen, slik at den buler i lomma sammen med telefonen. 
Hva i all verden har de tenkt her? 

Vi er vant til at ting det står B&O; på koster en del, og vi har en liten mistanke om at merkevaren utgjør en uforholdsmessig stor del av prisen. 

Sterk konkurranse 
H3 koster voksne 2399 kroner, noe som gjør at vi nok heller villa ha vurdert Bose QuietComfort 20 om støyreduksjon er poenget. 

Om ikke støyreduksjon er nødvendig, ville vi heller valgt Bowers &Wilkins; C5, som koster under 1500 kroner. 

Dermed synes vi også denne gangen at et BeoPlay-produkt koster mer enn det smaker. 
Men det er jo ikke alltid fornuften som styrer kjøpsvalgene... 

Oppdatert: 
Denne testen ble utført med en Nokia Lumia 1520 mobiltelefon. 
Det viste seg i ettertid at volumet med denne telefonen heves når støyreduksjonen skrus på. 
Det viste seg i ettertid at dette ikke skjer med andre telefoner. 
Vi har derfor endret teksten. 
Likevel får ikke dette betydning for karakteren. 
Vi synes fortsatt at BeoPlay H3 ANC har for høy pris i forhold til det du får. 
Samtidig trekker støyen fra ledningen under løp/gang og den upraktiske klumpen på enden av ledningen ned. 
