Fint å ta med seg en suppe fra Daily Pot
Daily Pot byr på kreative, sunne og originale take away-supper. 
Men dette er ikke nødvendigvis stedet for deg som ser etter en koselig kafé. 

Daily Pot åpnet i november – som en reddende engel med livsnødvendig varme, på de sureste, kaldeste og mørkeste vinterdagene. 
Eierne, Patryk og Kevin Staszkiewicz, er brødre. 
Og med inspirasjon fra norskekysten, Polen og internasjonale trender, har de skapt en kafé der tradisjon harmonerer med tidsriktig supermat, matcha-drikker og rene, organiske råvarer. 

Det lille lokalet i Vaskerelven er sparsomt innredet. 
Stemningen kan knapt bli tettere enn den er her inne. 
Ett lite rom, kun møblert med en bardisk langs vinduet og høye, industrielle barkrakker. 
At en av plassene brukes som kontor av eierne, øker graden av intimitet. 

Brødrene har gjort en strålende jobb med å ta vare på de unike detaljene i det gamle trehuset. 
Som den originale doble tredøren, romantisk malt i hvitt. 
Med grått steingulv, rå betongvegger og hyller i ubehandlet tre, er stilen mer asketisk enn koselig. 
Men fremdeles helt i tråd med fokuset på helse og natur. 

Daily Pot er ingen restaurant, men en enkel kafé som serverer frokost og lunsj i tidsrommet fra 8.00 til 18.00. 
Til frokost serveres det grøt med mandelmelk. 
Til lunsj er det supper, sandwicher og salater som står på menyen. 
Denne oppdateres hver uke med mellom seks og åtte ulike veganske, vegetarianske og kjøttholdige supper. 
Alle laget på økologiske råvarer. 

– This one is my great grandmothers recipe, forteller en av brødrene, mens han løfter av lokket på en av stålgrytene. 

Suppen med svinekjøtt og rotgrønnsaker er hvit, fermentert og laget med syrlig rømme. 
Det dufter deilig. 
Vi får en prøvesmake i et lite beger mens han presenterer det resterende utvalget: gresskarsuppe, sort linsesuppe, rødbetsuppe og et par andre varianter. 
Blåmuggost og pære er den mest overraskende smakskombinasjonen. 
Den må jeg bare prøve. 
Han rekker meg en smaksprøve av den også. 
Suppen er tykk, søt og veldig god, men jeg tror den kan bli ensformig i lengden. 
Valget faller på den oransje, vintergryten. 

Winter pot er en smaksrik, tyntflytende suppe, laget med soltørkede tomater, selleri, kålrot og millet. 
Millet, også kalt hirse, er en samlebetegnelse for en del korntyper som er blitt brukt til matlaging i mer enn 8000 år. 
De små, næringsrike frøene er glutenfrie og kan brukes til alt fra brød, til gryter og grøt. 
Smaken er ikke spesielt fremtredende i denne suppen, men ingrediensen bidrar til en mer mettende rett. 
På toppen er suppen drysset med gresskarkjerner og surdeigskrutonger. 
Det er en uheldig kombinasjon, siden millet og de oppløste krutongene ender opp med samme konsistens. 
Heldigvis kan du velge garnityret selv. 
Og i disken finnes det mange andre gode alternativer, som ost, rucola, syltet gulrot, syltet løk, soltørkede tomater og mye mer. 

Men selv om vintergryten er god, er det den fermenterte suppen til oldemoren som gjør sterkest inntrykk. 
Svinekjøttet har mye fett og smelter i munnen. 
Det bidrar med både smak og en behagelig metthetsfølelse. 
Dill, hele pepperkorn og purreløk gir den milde, lett syrlige suppen en god fylde. 

Ifølge nettsiden og menyen på tavlen serverer Daily Pot også ferskpresset juice. 
Men det gjør de ikke i dag. 
Det eneste vi kan få av kald drikke, er vann. 
Og vannet serveres som alt annet, i engangsemballasje. 
Det passer ikke for et spisested som setter naturen i sentrum. 
For omtanken for miljøet er ellers tydelig. 
Suppene som er til overs på slutten av dagen, selges i appen «To good to go», som er laget for å bekjempe matsvinn. 

Jeg elsker kaffe, og blir alltid glad for å besøke steder med hjerte for kvalitetskaffe. 
Hos Daily Pot får jeg et hyggelig gjensyn med et merke jeg kjenner fra før. 
Det er tyske The Barn har brent de mørke kaffebønnene. 
Så vidt jeg vet er Daily Pot det eneste stedet i Bergen som selger The Barn. 
Daily Pot er for så vidt også det eneste stedet jeg vet om som serverer instagram-vennlige, rosa melkedrikker med rødbetpulver. 
Hvis du ikke liker kaffe, er det varme brygget deres med sitron, ingefær og friske mynteblader et godt og friskt alternativ. 

Daily Pot er ikke nødvendigvis stedet for deg som vil kose deg på en hyggelig kafé. 
For her er det ikke toalett, eller bord å samles rundt. 
Men skal du ha med deg en suppe på veien, er dette perfekt. 
For råvarene er gode og oppskriftene unike. 
Daily Pot gjør sunn mat spennende. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
