Vi har testet nye Mazda 6 med firehjulsdrift
Mazda 6 er blitt oppgradert både utvendig og innvendig. 
Og leveres nå med firehjulsdrift. 

Mazda 6 er en av våre favoritter i mellomklassen der den er en av de sterkeste konkurrentene til VW Passat og Ford Mondeo. 

Den har det mest slående designspråket i klassen og den oppleves dessuten som mer høyverdig på flere måter enn mange konkurrenter. 

Nå har den kommet i oppdatert utførelse og vi prøvekjørte den i den nye AWD-versjonen - det vil si at den nå er tilgjengelig med firehjulsdrift, noe som har vært etterspurt av mange norske kunder. 

Dette er noe den japanske hovedrivalen Toyota Avensis, som snart kommer i fornyet versjon, ikke leveres med. 

Fornyelse av det gode 

Og Mazda 6 har ikke bare fått firehjulsdrift med 2015-modellen – den er dessuten blitt forsiktig redesignet utvendig og har fått et helt nytt interiør, som gir den et ytterligere forsterket snev av premium-følelse - i det minste i utførelsen Optimum, som testbilen hadde. 

Bilen vi kjører er en topputstyrt Optimum-versjon med automatgir og den sterkeste versjonen av 2.2 dieselmotoren - på 175 hestekrefter - og et solid dreiemoment på 420 newtonmeter. 

Denne toppmodellen har en prislapp på nesten 450.000 kroner. 
Da har du til gjengjeld ikke bare en utmerket utstyrt familiebil, men i tillegg en både kraftfull og effektiv drivlinje. 
Og Mazda har en lang rekke moderne sikkerhetsassistenter som gjør den til den sikreste bilen fra Japan i sin klasse. 

Nær-premium-følelse 

Dashbord-designen er blant annet blitt reorganisert og rasjonalisert med en bedre skjerm som er flyttet høyere og mer optimal gruppering av betjeningens funksjoner. 
Kvalitetsfølelsen er suverent den beste blant de japanske produsentene på denne siden av Lexus – ja muligens til og med på høyde med sistnevnte. 

Med firehjulsdrift er Mazda 6 kun aktuell for det norske markedet med 2,2-liters Skyactiv dieselmotor (150 eller 175 hestekrefter), og som stasjonsvogn. 

Bra 4x4 på vinterføre 

For å få satt AWD-systemet på prøve, oppsøkte vi det vinterføret som fortsatt var å oppdrive. 
Med testbilen kom vi tilstrekkelig opp i høyden til å finne snødekt lende og noen trivelige, isete småveier med lite trafikk. 

Her kunne vi gi på i svingene, og konstaterte at hekken kvitterer med å legge seg pent ut og hjelpe oss gjennom mens vi gjør en mild kontra. 

Det er en ny opplevelse å kjøre denne bilen på den måten og det kler den godt. 
Systemet er satt opp slik at så snart forhjulene nærmer seg slippgrensen, sender systemet krefter bakover via en lamellpakke. 
4x4-systemet er en Haldex-inspirert Mazda-tilpasning. 

Dette får beskjed fra en styreenhet om å flytte moment etter behov. 
Styreenheten får sin informasjon fra diverse givere og sensorer. 

At dette bedrer fremkommeligheten på vanskelig føre og norske vinterveier, kan vi skrive under på. 

Bakhjulene yter merkbart skyv allerede før hjulspinn trer inn på forhjulene og fremdriften forbedres dermed klart i forhold til standard-utgaven med forhjulsdrift. 

Mer stillegående 

Bilen er fortsatt god å kjøre med et chassis vi opplever som godt avstemt, og den har passe presis og direkte styring. 
Vi bet oss dessuten merke i at lydnivået er blitt hakket lavere enn før på bar vei – Mazda hevder støynivået er redusert med fra 10 til 25 prosent avhengig av underlag. 

Likevel høres motoren noe mer enn både i VW Passat og Ford Mondeo i lave hastigheter og ved gasspådrag, uten at det kan kalles bråk. 

Totalt sett opplevde vi bilen som en av dem i klassen som best kombinerer et godt komfortnivå med dynamiske kjøreegenskaper, og disse er nå ytterligere forbedret gjennom firehjulsdriften. 

Borger for salgsøkning 

Mazda registrerte under 800 eksemplarer av sin 6-modell i 2014, men nå håper de å kunne øke dette tallet til 1.300 – og regner med at hele 1.000 av disse skal være med firehjulsdrift. 
Den anses ikke å være en konkurrent til folkesuven CX-5, men et komplement til dette for dem som foretrekker en tradisjonell familiebils lave sitteposisjon og veiegenskaper. 

Mazda 6 AWD er tilgjengelig i de følgende tre variantene – alle som sagt med 2,2-liters diesel og med stasjonsvognkarosseri: 

150 hester, manuell girkasse, utstyrsnivå Vision: 375.500 kroner 

150 hester, automat, utstyrsnivå Vision: 395.500 kroner 

175 hester, automat, optimum: 
448.500 kroner 

Til den prisen får man faktisk veldig mye bil for pengene. 
Se bare på den imponerende listen over standardutstyr: 

Sikker 

Sikkerhetsnivået er selvsagt ivaretatt, blant annet med adaptiv cruisekontroll og såkalt «Lane Keep Assist». 
Sistnevnte kombinerer vinglevarsler med aktiv motstyring hvis man skulle være i ferd med å skjene ut av filen sin uten å bruke blinklys. 

Alt i alt konstaterer vi at en allerede bra bil er blitt enda bedre. 
Vi tror Mazda kommer til å score klart høyere her i landet med denne bilen som nå fremstår som både mer komplett på mange områder - og fremfor alt et meget godt kjøp i sin klasse. 
