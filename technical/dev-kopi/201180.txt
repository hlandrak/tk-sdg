BMW 7-serie testet
BMW har Mercedes S-klasse i sikte med sin nye 7-serie. 
Vi ville vite om de kan true kjempen fra Stuttgart. 

NB: 
Oppdatert med priser 8 september 2015. 

Ikke fritt for at vi i utgangspunktet ristet litt på hodet. 
Jeg mener: 
Stjernehimmel i taket, betjening ved å vifte med hendene, bilnøkkel med berøringsskjerm - øh, hva?... 

BMW har nemlig satset sterkt på det vi i forkant har ansett mer som gimmicks enn nyttige funksjoner med sin nye 7-serie. 
Det måtte de nok uansett, med en så ruvende konkurrent i siktet som Mercedes S-klasse. 

Men heldigvis er denne bilen fra BMW mye, mye mer. 
Den er med på å demonstrere til fulle tyske bilingeniørers overlegenhet på teknologifronten. 

Og den er i tillegg en utrolig god bil å kjøre. 

Den store utfordringen 

For dette er for redaksjonen ett av årets desiderte høydepunkter: 
Første testkjøring av BMWs flunkende nye flaggskip og som nevnt utfordreren til det det er bred enighet i bilindustrien om å kalle verdens beste bil, nemlig Mercedes S-klasse. 
Kanskje særlig i sin gedigne Maybach-utførelse. 

Og selv om denne enigheten er noe motvillig i noen leire, er det i dag en uoverkommelig utfordring å peke på noen annen bil som til de grader er en oppvisning i høyteknologi både når det gjelder drivlinjer og tilgjengelig utstyr, komfort, effektivitet på veien og luksusfølelse. 

Dette er det BMW skal prøve å matche med sin nye 7-serie, som vi har kunnet ratte på portugisiske veier et par dager, i versjonene 730d (diesel-rekkesekser) og 750Ld xDrive (lang utgave, V8-bensin med firehjulsdrift). 

Design 

BMW har tatt et skritt videre i å gi 7-serien et dynamisk tilsnitt for å fjerne designen mer fra det litt satte, massive formspråket innført av Chris Bangle i 2001 og videreført i mer moderat form i den utgående generasjonen. 
Resultatet er etter vår mening en mer linjeren og sporty fremtoning, i den grad det er mulig med en så stor - og fortsatt massiv - bil. 
Fronten har fått et mer agressivt og dynamisk uttrykk og vi synes proporsjonene generelt er mer harmoniske. 

Konstruksjonen er naturligvis helt ny og i tråd med dagens trend er det tatt i bruk en rekke teknologier for å gjøre bilen lettere og samtidig mer sikker. 
Selve strukturen er basert på det BMW kaller sin karbon-kjerne («Carbon Core») - i praksis en integrert chassis og karosseristruktur hvor man finner elementer av høyresistent stål, aluminium og nettopp karbon i form av plast forsterket av innvevd karbonfiber. 

Nye 7-serie er alt i alt 130 kilo lettere enn forgjengeren, og mye av dette er hentet nettopp i chassiet. 
Vektreduksjonen kommer til tross for at bilen har fått en rekke funksjoner og utstyr den forrige ikke hadde, så vektbesparelsen totalt er egentlig enda høyere. 

At BMW har erstattet stålkomponenter langt oppe i karosseriet med karbonfiber bidrar ikke minst til å senke tyngdepunktet betraktelig, i tillegg til at totalvekten går ned. 
Som kjent er dette et element som favoriserer stabilitet og balanse i kjøreegenskapene. 

Smartnøkkel med skjerm 

Allerede nøkkelen er et kapittel for seg. 
Den har en integrert berøringsskjerm. 
Og for å demonstrere at BMW har tenkt på «alt», er nøkkelen forsynt med to batterier, én til skjermen og en til de klassiske fjernkontroll-elementene, slik at disse skal fortsette å virke selv om batteriet til skjermfunksjonen er tomt. 

Men nå har man altså, i tillegg til smartmobil, smartklokke, nettbrett og gudene vet hva, en bilnøkkel som også må lades jevnlig... 

Fjernparkering 

Og neste år blir en funksjon for selvparkering tilgjengelig - altså man parkerer bilen fra utsiden via smartnøkkelen. 
Denne starter motoren og lar deretter bilen avgjøre hvilken retning den må bevege seg i. 
Deretter rygger den ut av - eller kjører inn i - parkeringslommen etter behov mens bil«føreren» står på utsiden og kontrollerer det hele via nøkkelen. 

Reell luksus 

Interiøret er en klasse over forgjengerens, som imponerte da det var nytt, men som ble utkonkurrert ganske klart av luksusfølelsen nye Mercedes S-klasse evner å gi. 
Men nå er BMW igjen med på notene. 
I de velutstyrte testeksemplarene er det ikke noe å sette fingeren på, materialkvalitet er førsteklasses og selvsagt kan førermiljøet tilpasses individuelt etter smak og behag. 
Detaljer som de fint metalliserte betjeningsknappene - for en del trengs fortsatt - og de delikat presise sammenføyningene, er helt på S-klassenivå. 

Vift med hånden 

Betjeningen ved kjelp av håndbevegelser er noe av det som i størst grad gjør at 7-serie peker seg ut. 
Håndbevegelsene utføres over iDrive-dreiehjulet og analyseres av en 3D-sensor ovenfor, som gir de tilsvarende instruksene til systemet. 
Vi følte oss til å begynne med litt dustete der vi satt og viftet med hånden eller lagde rundinger med fingeren foran dashbordet, men man venner seg til det og med ytterligere litt tilvenning ville vi kanskje funnet ut at det er den mest effektive måten å utføre de enkleste kommandoene på. 

Uten en tråd 

Nytt på nye generasjon 7-serie er også muligheten for trådløs lading av mobiltelefonen via en vertikalt plassert ladeplate i midtkonsollen. 
Per i dag er det Android-telefoner som direkte støtter induksjonslading for mobilen - har man iPhone trenger man et spesialutviklet deksel, noe den medbragte iPhone-enheten i testbilen var utstyrt med. 

Beskytter deg 

Det er naturligvis helt i tiden at bilen får en stappet pakke med sikkerhetsutstyr. 
Her er det antikollisjonssystemer, filskiftvarsler, hastighetsbegrenser, og varsling for kryssende trafikk og fotgjengere bak når du rygger. 

I tillegg har den mulighet for å se bilen i fugleperspektiv i en slags 3D-utførelse, som gjør at du hele tiden skal ha kontroll på hvor de fire hjørnene befinner seg. 
Det er jo tross alt en stor bil. 

Fornyet motorisering 

Motorene: 
Selvsagt har helt nye 7-serie de aller nyeste motorene som høver seg i et flaggskip anno 2015/2016. 
Det betyr i denne omgang 6- og 8-sylindrede motorer med BMWs Twin Power Turbo-teknologi, dette mens vi venter på en V12 i den ultimate versjonen. 
Men nytt av året er at BMW nå også kommer med en ladbar utgave, 740e. 
Skulle bare mangle da Mercedes har hatt sin ladbare S-klasse, som vi testet for et år siden. 
Art: 930574 . 

Første dag prøvde vi 750i med V8-motoren, som i utgangspunktet er den samme vi testet i sommer i BMW X5 M. 
Annen dag kjørte vi 730d, som kanskje høres ut som en nedtur med sin sekssylindrede 3-liters dieselmotor, men som klarer seg overraskende bra i sammenligningen. 

Kong V8 

Men selvsagt er V8 kongemotoren og det er en sann fryd å ratte 750Li xDrive på gode veier. 
V8-lyden høres bare som en fjern, men behagelig og velklingende rumling og draget fra 4,4-literen med 450 hester og 650 newtonmeter er fabelaktig gjennom hele registeret, godt sekundert av den utmerkede automaten. 
0 til 100 klarer den på sportsbil-tiden 4,5 sekunder. 

Dieselmotoren gir mer lyd fra seg, særlig ved pådrag, men selvsagt er lyddempingen førsteklasses og det blir aldri sjenerende. 
Med sine 620 newtonmeter er draget i mellomregisteret nesten like bra som i V8-eren, men selvsagt er motoren mer kortpustet med sin makseffekt som kulminerer ved 4.000 omdreininger med 265 hester. 
Men imponerende 6,2 sekunder fra 0-100 (5,9 med firehjulsdrift), forteller litt om hvor effektiv denne er i samarbeid med girkassen. 

Fremsynt 

Girkassen, ja. 
Med basis i BMWs utmerkede 8-trinns automat, er den nå (om man spesifiserer det), satellitt-assistert. 
Dette som en del av teknologien vi beskrev i oktober 2012og som på en måte gjør bilen «synsk». 
Vi kaller det GPS-basert forutseende drivlinjestyring. 
I praksis betyr det at satelliter gir navigasjonssystemet informasjon om veiens beskaffenhet, profil og høydevariasjon fremover på veien. 
Dette gjør at systemene kan sørge for at girkassen reagerer tidlig og tilpasser seg det forventede kjøremønsteret, hvilket gir både mer effektiv fremdrift og drivstoffbesparelse. 

Kjøremaskinen 

Kjøreopplevelsen: 
Som vi forventet er BMW 7-serie blant de aller ypperste kjøremaskinene man kan oppdrive. 
Ettersom det er Mercedes S-klasse som har satt standarden i luksussedan-klassen, måtte BMW som vanlig forsøke å matche dem på raffinement og komfort , mens de samtidig forsøker å tilføre det lille BMW-ekstra, i form av engasjerende kjøreegenskaper - en anelse mer inspirerende kjøredynamikk. 
Hvordan har de så lykkes med det denne gangen? 
Vel, det korte svaret er: 
Veldig bra og bedre enn før. 

Nye 7-serie har luftfjæring rund baut som standardutrustning, likeledes DDC-systemet (Dynamic Damper Control) eller elekronisk justerbare dempere. 
Dette muliggjør blant annet at understellet kan heves eller senkes i forhold til standardnivået - med 1,5 centimeter hver vei. 
Og systemet gir deg mulighet for å variere demperoppsettet fra så komfortabelt til så sportslig du måtte ønske. 

Man kan i tillegg spesifisere bilen med aktiv styring, kalt Integral Active Steering system, som nå også er tilgjengelig i de firehjulsdrevne (xDrive)-versjonene, og det såkalte Executive Drive Pro-systemet, som inkluderer elektromekaniske krengningshemmere som gir mindre karosseribevegelser ved aktiv kjøring. 

Dynamisk komfortabel 

På ren kjørekomfort synes vi bilen på det beste er svært nær ved å matche Mercedes S-klasse – selv om vi også i komfortmodus bet oss merke i at korte ujevnheter i noen større grad kunne merkes, om enn bare som fjerne dump. 
(Med 20-toms felger, som er tilvalg). 
Samtidig har man etter vår mening mer «kjørefølelse» og opplevd kontakt med veibanen, noe BMW-ingeniørene har ønsket og som nok er det en BMW-kunde forventer. 

Kjøreegenskapene er selvsagt upåklagelige og kjøredynamikken imponerende til å være en så stor bil. 
Likevel er dette en stor og fortsatt ganske tung luksusbil og ingen kompakt og spenstig muskelbil. 
Noe mer krenging i sving ved høy fart i svinger og litt mer nummenhet i den ellers utmerkede styringen må man derfor regne med og det er helt naturlig. 
Når det gjelder styringen, kan man for øvrig velge 

Utstyr, utstyr, utstyr 

Det må presiseres at testbilene vi kjørte under lanseringen var så å si fullspesifiserte, det vil si at utstyr til flere hundre tusen kroner var montert i tillegg til basis-utførelsen. 
Dette selvsagt for at vi skulle få anledning til å prøve ut de forskjellige nye løsningene. 

Når det er sagt, er det ingen kunder i denne klassen som velger en modell ribbet for ekstrautstyr og mange vil komme i nærheten av disse versjonene. 
Vi har allerede vært innom flere av tilvalgene som er tilgjengelige – i tillegg kommer selvsagt et utall forskjellige interiørløsninger, felg-dimensjoner og –utseender og bilen kan om ønskelig spesifiseres med en M-sportpakke, som ytterligere favoriserer skarp kjøredynamikk – vi vil anta til en viss grad på bekostning av den ypperlige komforten som kommer som standard. 

7-serie kan nå også bestilles med laserlys som førstemann i denne klassen. 
Vår erfaring med dette kan du lese om her. 

Om man vil betale for det, kan underholdningen ivaretas av det som kan anses som BMWs hoffleverandør på stereofronten, Bowers & Wilkins. 
Man kan dertil spe på med en lysskjerm i taket, takket være et panorama-glasstak. 
Her kan man stille inn mellom seks forskjellige farger - og i tillegg kommer en funksjon med stjernehimmel. 
Dette kan også sjaltes helt ut hvis man synes det blir for mye av det gode. 

En interessant nyhet er at 7-toms skjermen i midtkonsollen er avtagbar, som et nettbrett. 
I tillegg til denne, har 7-serien fått et nytt head-up display som gir et 75 prosent større bilde på frontruta enn tidligere. 
Vi fant denne imponerende presis og informativ og slett ikke sjenerende der den ligger i synsvinkelen ut mot veien. 

Truer S-klasse 

Hva har så BMW klart med denne bilen? 
Etter vår mening har de klart å matche Mercedes-Benz på de fleste områder selv om S-klasse vil fremstå som komfort-kongen fortsatt. 
Men ved å gi 7-serien noe mer av den følelsen av kontakt med vaien og presis kjørefølelse, mener vi BMW i større grad er en bil for de som liker å kjøre selv, og som er glad i dynamisk fremdrift. 
For øvrig vil det i stor grad bli et spørsmål om smak og behag. 

Den endelige og enkle konklusjonen er: 
Mercedes S-klasse har igjen fått en virkelig seriøs utfordrer. 

Prisene for følgende modeller er nå klare. 
Komplett prisliste kommer om kort tid: 

730d xDrive 1.140.800 kroner 750i xDrive 1.608.400 kroner 730d xDrive lang versjon 1.210.800 kroner 750i xDrive lang versjon 1.683.400 kroner 

Den norske importøren inkluderer i prisen en del service-tillegg som går under navnet Ultimate-pakke. 
Denne består av: 

BMW Service Inclusive (serviceavtale) i 5 år / 100.000 kmDekkhotell i 3 årGratis vask ved service i 3 årHente / bringe tjeneste ved service i 3 år 

Nye 7-serie har publikumspremière på bilmessen i Frankfurt og lansering i Norge er satt til 22. 
Oktober. 

Alle bildene: 

Reiseomkostningene til denne reportasjen er dekket av importøren. 
Les mer her 
