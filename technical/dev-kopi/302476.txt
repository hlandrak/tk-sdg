Norsk eksil-duo med overrumplende debut
Smerz sin nye EP er langt mer enn bare «Okey» 

Som en landsflyktig og forbløffende overraskelse har København-baserte Smerz hevet lista høyt for den norske, alternative R&B-scenen.; 
Henriette Motzfeldt og Catharina Stoltenberg er muligens nye navn, men med debututgivelsen «Okey» er det åpenbart at gamet har fått et par nye spillere som på ingen måte kan bli ignorert. 

I et minimalistisk elektronika-landskap med løse tråder til The Internet, FKA Twigs, Abra og Erykah Badu, stiller EPens syv spor like sterkt i både hverdagslig headset-meditasjon som nattens klubbsfære. 
Skiva starter lett og søtt med nakne «Thrill», før man for alvor blir overrumplet av «Blessed» og den ekstemt rewind-nødvendige «Because». 

De resterende sporene fram til utgivelsens vakre avslutning «Sure» byr på utfordrende lytting, mens duoens upåklagelige produksjon og vokal gjør det vanskelig å trekke fram hvilket musikalsk element som imponerer mest. 
