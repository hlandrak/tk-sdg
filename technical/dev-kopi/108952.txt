Konsertanmeldelse:Palmface 

Ungdommens gla'skap. 

STED: 
Hoffmann Kulturstube, Bylarm 

PUBLIKUM: ca. 100 

Her har vi alt Bylarm en gang var: 
Unge, positive og spiller gitarrock. 
Dessuten virker de som om de både har det gøy og er oppriktige glade for å spille. 

Slikt smitter. 
Siden den sjarmerende og sjanglende, men noe i overkant rufsete debuten i fjor høst, har de latterlig unge karmøyguttene løftet seg betraktelig. 

Live er de milevis foran sin egen plate. 
Bedre harmonisert og mye tettere. 

Samtidig er de akkurat så kvikke mellom låtene som sjangeren krever: 

–- Kult at det kom så mange folk ... 
Oh my God ... 
Den neste sangen heter «Oh Man». 

Av en eller annen grunn prøver presseskrivene deres å selge dem inn som en slags Pavement-avstøpning. 
Det riktige er å plassere dem i samme gate som Beach Boys, Hvitmalt Gjerde og kanskje til og med Real Estate (bare kanskje). 

Selv om de er mindre hemmelige enn sine bergenske likemenn, ikke like finskåret som Wilson, og langt fra like kontrollert keitete som Malkmus. 
Selv om noen av låtene høres ut som de er kastet ned en trapp med viten og vilje. 

Det er en glede å se og høre på. 
Spill inn debuten på nytt! 
