Psykedelisk suksess
Bergensbandet Electric Eye overbeviser stort på sin andre plate. 

Tre kjappe år har gått siden Electric Eye’s originale, fortreffelige førsteskive «Pick-up, Lift-up, Space, Time», og nå er de endelig tilbake med «Different Sun». 
De står definitivt under en annen sol i 2016. 
Psychbølgen kan for alvor sies å ha slått innover musikkbildet, og resultatet er at festivaler som Austin Psych Fest har fått internasjonale søsterfestivaler, blant annet i Bergen og Oslo. 

«Psych», som altså kan sies å være en moderne form for psykedelia, anses ikke lenger å være et fenomen for nostalgikere eller hippier. 
Det er en sjanger som flere av samtidens beste band og musikere kan identifisere seg med, som australske Tame Impala og svenske Dungen. 

På «Different Sun» kan man høre at bergensbandet har hørt på Dungen, men historien er der også, 60— og 70-tallets klassiske psykedeliske rock. 
Likevel er det klart at dette også er noe helt eget. 
«Different Sun» er en enormt tilfredsstillende plate å miste seg selv i. 

Med et knippe av Norges mest interessante musikere fra grupper som The Alexandria Quartet, The Low Frequency In Stereo og ikke minst spellemannvinner The Megaphonic Thrift, er det detaljerte landskap de skaper. 
Men de glemmer aldri den pure gleden ved å bygge opp et helhetlig lydbilde. 

Låtene på albumet glir liksom over i hverandre, som en helhet, uten at det blir repetitivt. 
Det er noe som binder dem sammen. 
Fra intense, nesten maniske «Never Fade Away» til dvelende, hypnotiske «All Of This Has Happened Before And Will Happen Again». 
Lyden er fyldig, kompleks og bred. 

«Different Sun» er en fordøyelig plate for de fleste, men samtidig også en som gir mye til dem som ønsker å dykke dypere. 

Hør Electric Eye her: 
