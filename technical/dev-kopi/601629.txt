Blur som før
Blurs første album på 12 år — og det første som kvartett på 16 - ble spilt inn under en ufrivillig turnépause i Hong Kong i 2012. 
Selv om opptakene derfra er blitt grundig bearbeidet i ettertid, er deres eksotiske opphav merkbart i alt fra cover til musikk og tekster: 
«The Magic Whip» har en «Lost in Translation»-aktig følelse av fremmedgjorthet over seg. 
Samtidig høres Blur aldri ut som noen andre enn seg selv. 
Det er fristende å dele sangene deres inn i tre kategorier. 
Du har den catchy poplåten som kanskje egentlig er ironisk ment. 
Du har de vimsete kunstpoputfluktene som snart kan vise seg å bli lett enerverende. 
Og du har den veldig britiske formen for tristesse bandet dyrker i balladene sine. 
Mest gripende på «The Magic Whip» er den låten som har litt av alt dette: seks minutter lange, numment vakre «I Thought I Was a Spaceman». 

I 2015 kan en ny utgivelse fra Blur neppe bli den begivenheten det var på 90-tallet. 
Tidsånden tilhører noen andre nå, og kjernepublikummet deres er blitt for gamle til å bry seg slik de pleide å gjøre. 
Like fullt er «The Magic Whip» et comeback-album av den aller sjeldneste typen: 
Det som knapt står tilbake for noe bandet har gjort før. 
