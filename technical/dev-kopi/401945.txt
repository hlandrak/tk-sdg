Nytt album fra Ariana Grande:Bass, champagne og hjertesorg 

Med «Thank U, Next» er 25-åringen i ferd med å etablere seg som en slitesterk artist. 

«It’s me and my besties tipsy off champagne, and me with a broken heart, just letting it out and having fun.» 

Sitatet handler om «Thank U, next», en av fjorårets aller beste og største hitlåter, og er fra intervjuet amerikanske Ariana Grande (25) ga musikkbransjebladet Billboard da hun ble kåret til Woman of the Year der i fjor høst. 

Det kunne strengt tatt ikke blitt andre enn henne. 
Et popkulturelt ikon av sjelden størrelse akkurat nå. 

Champagne, hjertesorg og smil oppsummerer ikke bare den ene hitlåten, men hele albumet Thank U, Next, som ble sluppet fredag. 
Skrevet på én uke og spilt inn på to, handler dette gjennomført om brudd, tapt kjærlighet og veien videre for Ariana Grande. 
Kombinert med en langt lysere, mer oppløftende, stilsikker og ensrettet produksjon gir dette den beste musikken fra hennes side så langt i karrieren. 

Thank U, Next er et album som beveger seg langt inne på Rihannas banehalvdel, og der treffer det godt. 

Knuser de fleste strømmerekorder 

Helt siden sangeren Gloria Estefan (stor stjerne på 80- og 90-tallet) ifølge historien hørte åtte år gamle Ariana synge karaoke på et cruiseskip og skrøt av henne etterpå, har Grande jobbet ustanselig og knallhardt for å nå toppen i popmusikkens verden. 

Grande hadde en rolle på Broadway som 13-åring før hun ble ungdomsstjerne i to store TV-serier på Nickelodeon. 
Veien fra TV til musikk har vært vellykket for så mange, som Britney Spears, Justin Timberlake og Miley Cyrus, og verdens største plateselskap, Universal Music, viftet med platekontrakt. 

Gjennombruddet kom kjapt, og siden høsten 2013 har Grande gitt ut fem studioalbum. 
Tre av de fire foregående har debutert på toppen av de amerikanske albumlistene, og det gis ingen premie for å tippe at Thank U, Next de neste dagene kommer til å knuse alle rekorder for spilling i strømmetjenester som Youtube, Itunes og Spotify. 

Fortjent nok, for Ariana Grandes musikk kommer med et lag av ekthet som mange av hennes konkurrenter innen popfaget ikke har. 

En rekke dramatiske hendelser 

Det er lett å se for seg at ektheten skyldes flere dramatiske hendelser som har skjedd rundt Ariana Grande de siste årene. 
22. mai i 2017 drepte en selvmordsbomber 23 mennesker utenfor hallen der hun holdt konsert i Manchester, mange av dem unge, og i fjor døde hennes tidligere musikalske partner og ekskjæreste Mac Miller av en overdose. 
Ting setter spor. 

– 
Når livet tester deg med så alvorlig dritt så mange ganger, da endres prioriteringene dine, sier Grande i Billboard-intervjuet. 

Det betyr også å lese færre kjendisnettsteder, som for tiden er mest opptatt av et par mislykkede tatoveringer og en krangel med arrangørene av søndagens Grammy-utdeling, og heller bure seg inne i studio for å lage ny musikk. 
Drikke champagne og skrive både terror og ekskjærester ut av systemet, rett og slett. 

– 
Mye høres veldig optimistisk ut, men dette er faktisk et supertrist kapittel, sier hun selv om helheten på Thank U, Next. 

Fra brudd til triumf 

Tristheten kommer frem i tekstene, som veksler mellom fortvilelse og forbannelse, mellom selvmedlidenhet og selvsikkerhet. 
Grande bruker spennvidden i sin sterke stemme til å fortelle et narrativ som starter på bunnen med brudd og tårer, men som ender i personlig triumf og styrke. 

Det er derfor låttrilogien «7 rings», «Thank u, next» og «Break up with your girlfriend, I’m bored» er plassert til slutt på albumet. 
Det er her Ariana Grande drikker tom champagnen og viser at hun har kommet seg gjennom alle problemene. 
Og det er her hun for alvor treffer fansen som det siste året har fulgt henne gjennom syv mer, men etter hvert mindre hjerteskjærende singler. 

Skal jeg driste meg til å tippe, vil den ekstremt fengende dub-trap-låten «Break up with your girlfriend, I’m bored» bli hennes største hit noensinne. 

Er blitt en slitesterk artist 

I dagens strømmestyrte marked er hyppige singleslipp blitt den nye normalen. 
Man må holde seg varm på Spotifys spillelister, konstant. 
Ariana Grande følger også denne oppskriften, men overrasker likevel med å slippe to fulle album på et halvår nå. 

Frykten var at Thank U, Next skulle fylles opp med idérestene fra fjorårets Sweetener, men slik oppleves det ikke. 
I stedet har hun, sammen med et lite knippe faste produsenter som Tommy Brown, Ilya, Max Martin og Happy Perez, skapt sitt mest helhetlige album. 

Albumet er drevet av hitlåtene, så klart, og alt blant de 12 låtene her er definitivt ikke like spennende og sterkt. 
Likevel er dette lyden av et moderne og «riktig» album. 
Den musikalske miksen av mild R&B, bassdrevet trap og noen friske elementer av dubpop og strykere føles som et både ærlig og smart sted å legge seg for Ariana Grande. 

Med dette albumet er 25-åringen for alvor i ferd med å etablere seg som en slitesterk artist. 

Ariana Grande er på verdensturné fra mars til oktober 2019. 
Hun kommer til Norge og Telenor Arena 3. oktober. 
Konserten er nesten utsolgt. 
