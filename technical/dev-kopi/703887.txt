McGees gullgutt
Musikkbransjen er en stadig jakt på det nye store, og det skader ikke å være tenåring. 

John McCullagh fra Doncaster ga ut sitt første album bare 15 år gammel. 

Det var en av bransjens store kultskikkelser som så potensialet i ham. 
Alan McGee er mannen som dannet Creation Records i 1983 og som hadde en ekstremt sterk stall av artister. 
Etter å ha skutt gullfuglen med Oasis, ble det for mye for den narkobelastede McGee. 
Han solgte det hele til Sony, dannet selskapet Poptones og signerte The Hives. 

I 2013 lanserte han 359 Music som et sted for ferske navn, med John McCullagh som førstemann. 
Bob Dylan ble hyppig nevnt da debuten kom, eller som Courtney Love sa det: 
Hvem er denne gutten som gjør Dylan bedre enn Dylan? 

Han har tatt et par steg videre, men "Sal Paradise" er pur Dylan med sugende munnspill. 
Her er han den elektriske Dylan, mens "Patterns" er den akustiske. 
På "North south divide" var McGee produsent, mens John Power fra The Cast nå har overtatt. 
Lydbildet hører hjemme på 60-tallet, og "Towerland lullaby" og "Angel of the North" er i nærheten av et ungt Beatles. 

Power har en fortid i Liverpool-bandet The La's, noe som også gjelder Nick Miniski – trommis i McCullaghs nye backingband The Escorts. 
Når platen i tillegg er innspilt i Liverpool og McCullagh har Lennon som mellomnavn, skulle det bare mangle at det blir Beatles-aktig. 
Men i likhet med Dylan-koblingen: ikke så mye at det gjør noe. 

PS: 
Samtidig kommer debuten "Revolt to Revolt" med Alias Kid på 359 Music, et ferskt Manchester-band som McGee er i ferd med å gjøre til stjerner. 
Hør Jesus & Mary Chain-aktige "Zara Henna" og Oasis-pregete "Dirty soul". 
McGee er i gang. 

Beste spor: 
"Box of tricks", "Patterns", "Angel of the North", "Division street". 
