Kvinnen i svermens hjerte
Dette er blitt en vakker historie om kjærlighet og hevn. 
Og rumpesparking. 

Starcraft 2 trengte vel en liten oppgradering nå, og del to i trilogien, Heart of the Swarm, kommer derfor som et velkomment tilskudd. 

Denne gang sendes du rett til de insektslignende zergenes hjerte. 
Vil mennesket Sarah Kerrigan igjen ta over makten blant dem? 
Vil hun igjen bli deres dronning og lede dem til seier og overlevelse? 
Og kan hun virkelig passe inn i en så tettsittende rustning? 

Sarah Kerrigan er ikke bare blant de mest billedskjønne damene du vil finne i et spill. 
Hun er også blant de mest effektive. 
I ryggradsbrekkende stil tar hun føringen over sine undersåtter gjennom sikkert noen og 20 nivåer eller så. 
Variasjonen er upåklagelig. 
Det er den også blant dine slaver eller samarbeidspartnere, for du kan fininnstille dem med ulike oppgraderinger etter hvert. 
Frøken Kerrigan blir også dyktigere og får flere variasjonsmuligheter. 

Flerspiller 

Egentlig er det ikke mye mer du får, for det er bare mindre justeringer for de spesielt interesserte i flerspiller. 
Dette må dere gjerne klage på at jeg sier, men det er ikke så mye nytt å fortelle derfra. 
Balansen i Starcraft 2 var allerede så finstilt at Blizzard valgte å høre på proffspillerne og utelukket dermed noen av de kraftigste oppgraderingene de hadde planlagt der. 
Antakelig var det smart. 
Dermed er noe tatt fra, annet lagt til eller forandret. 
Men overraskende lite. 

Dermed blir du altså først og fremst sittende igjen med en sterk historie, men en som du i hvert fall kan spille gjennom noen ganger for å knekke alle utfordringene som ligger i den. 

Blant de bedre 

Dette er ikke den beste tilleggspakken Blizzard har utgitt. 
Den æren tilfaller nok Mists of Pandaria for WoW. 
Eller kanskje Wrath of the Lich King. 
Men du ønsker ikke å være denne pakken foruten. 
Her er det bare å investere, i hvert fall om du også liker å spille alene. 

Bruker du noen never kronestykker ekstra, kan du også kjøpe samleutgaven. 
Den gir deg ekstra greier i Diablo III og WoW, foruten alskens goodies i form av musikk og bok og musematte om du kjøper selveste gaveboksen. 
Noen vil synes det er vel anvendte penger.Flere spillanmeldelser finner du her. 
