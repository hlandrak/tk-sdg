Dangerface fra Stavanger setter fyr på samfunnet
Et band å sette på når frustrasjonene tårner seg opp. 

Dangerface: 
"Get Loud!" 
(Big Day) 

Like fort som pønken bet seg fast på 70-tallet, kom undersjangeren hardcore punk: raskere, hardere og mer aggressiv. 
California sto sentralt, og 40 år senere levere hardcore i beste velgående på en annen vestkyst. 

Stavanger-bandet Dangerface ble dannet i 2016 og er ute med debutalbumet. 
Medlemmene har en fortid i band som Drink Your Poison, Spit og A Red Sky Collapse, og de har forbilder i band som Gallows, The Bronx og svenske Refused. 

Singlen "Let it burn" har passert 70.000 på Spotify og er en låt som ligger nærmere Turboneger enn de andre ni kuttene. 
Tematisk er den derimot i tråd med resten; et samfunn der alt går nedenom og hjem. 
Slik lyder det også, men ikke la depresjonen ta deg. 
La det brenne. 

Vokalist Michael Myklebust lar stemmebåndene gjennomgå, mens gitaristene Thomas Nilsen og Jan Eirik Forland angriper fra hvert sitt hold. 
Trommis Steinar Fattnes og bassist Christian Monsen styrer marsjen mot stupet. 

Tøft, hardt og medrivende. 

Beste spor: 
"Let it burn", "Wolves", "No way out". 
