Utvider grensene
Kjetil Traavik Møster er blant Norges mest brukte saksofonister. 
Han har spilt sammen med blant annet Datarock, Lars Vaular og Røyksopp, men det er i hans eget band Møster! at ferdighetene hans virkelig kommer til syne. 
Den allsidige saksofonisten og hans supergruppe med Hans Magnus Ryan på gitar, bassist Nikolai Hængsle Eilertsen og trommeslager Kenneth Kapstad, er nå ute med sitt tredje album. 
Etter en liten sfærisk intro, dundrer kvartetten inn i et nådeløst lydbilde farget av jazz, prog, psykedelia, stonerrock og rent musikalsk overskudd. 
«When You Cut Into the Present» tar for seg både nåtiden, fortiden og fremtiden. 
Musikkhistoriske referanser blandes med dagens musikk og resulterer i et innovativt og utforskende uttrykk. 

Komposisjonene er bygget opp med fokus på droner og repetitive riff som et rammeverk og grunnkomp, men over skjer det hele tiden nye ting. 
Alt fra Møster sine melodiske til intense melodier og Ryan sine vrengte gitarlinjer. 

Møster! utvider grensene, men holder alltid et bein plantet på jorden med sine sjangerreferanser. 
De viser seg å være blant Norges mest innovative innen jazz-Norge uten at det tar helt av og blir ekskluderende for lytteren. 
