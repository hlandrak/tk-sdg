Fengslende om mulig justismord
«The case against Adnan Syed» gir nytt liv til podcast-sensasjonen «Serial». 
Men serien mangler en del av det som gjorde podcasten så unik. 

The case against Adnan Syed 

Dokumentarserie i fire deler 

Slippes på HBO Nordic 11. mars 

Millioner av mennesker over hele verden har brukt mangfoldige timer på å høre om det nå 20 år gamle drapet på den amerikanske ungjenta Hae Min Lee gjennom den sensasjonelt populære podcasten «Serial». 
Her gikk journalist Sarah Koenig forbilledlig grundig til verks for å forsøke å nøste opp i drapet, som Lees eks-kjæreste Adnan Syed soner en livstidsdom for å ha begått. 
Syed har alltid hevdet at han er uskyldig, og har fått en stadig voksende tilhengerskare etter at podcasten fra 2014 ble lansert. 

Koenig var gjennom hele podcasten åpen om sine egne tvil til de ulike forklaringene som ble gjort i saken. 
Det var en åpenbar styrke at hun ikke automatisk tok Syed parti og forsøkte å bevise at han var uskyldig. 
I stedet diskuterte hun veldig mange av bevisene og vitneutsagnene, og ikke bare de som gikk i Syeds favør. 

Regissør Amy Berg har en annen innfallsvinkel i den nye serien «The case against Adnan Syed», som på mange måter kan sees på som en oppfølger til «Serial». 
Her er det nærmest et underliggende premiss at Syed er uskyldig dømt, og Berg forsøker å vise hvor sannsynlig dette er ved å gå igjennom en del av dokumentasjonen vi kjenner fra Serial, deriblant alle selvmotsigelsene i kronvitnet Jay Wilds’ forklaring. 
Hun følger også noen privatetterforskere som blant annet prøver å vise at den typen gress som ble funnet under dekkene på Lees bil burde ha sett annerledes ut om Wilds’ forklaring hadde medført riktighet. 
Akkurat denne sekvensen framstår som temmelig tynn, og det er i det hele tatt mer kjøtt på beinet i det faktagrunnlaget som allerede er blitt gjort kjent i «Serial». 
Nå skal det sies at det bare er de to første av i alt fire episoder som er blitt gjort tilgjengelige for anmeldelse, så det er fortsatt mulig at det vil komme noen større avsløringer i de to siste. 
Men foreløpig er det lite nytt å spore i Bergs dokumentarserie. 

Fordelen med den er selvsagt at du får bilder der «Serial» bare kunne by på lyd. 
Det gjør inntrykk å se de litt kornete opptakene fra rettssaken mot Syed, bildene av ungdommene det handler om, tegningene og skribleriene fra Lees dagbok. 
Man har også lagt inn noen dramatiserte sekvenser som fungerer godt, og animert inn Lee i noen av dem. 
Det bidrar ytterligere til å vise hvor hardt tragedien rammet noen tilsynelatende helt vanlige ungdommer og deres familier. 

Med tanke på publiseringstidspunktet er det ikke til å unngå at denne serien havner litt i skyggen av en annen dokumentar. 
Men mens den mye omtalte Michael Jackson-dokumentaren er høyst ensidig i sin skildring av et påstått handlingsforløp, er kildebruken i «The case against Adnan Syed» omfattende og overbevisende. 
Så får vi heller leve med at den mangler en del særpreget fra sin eksepsjonelle podcast-forløper. 
