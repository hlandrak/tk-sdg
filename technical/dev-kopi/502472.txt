Totalt utmattende filmkunst
Her er en regissør som utvilsomt ønsker å skape ubehag. 

Sjelden har jeg vært så utslitt etter en time og 35 minutter i kinosalen. 
«Climax» er et filmatisk imponerende sammensurium av fantastiske dansescener og ubehagelig brutal vold, i en salig blanding. 

I en hylle full av filmer som «Suspiria», «Possession» og «Un Chien Andalou», vises opptak av intervjuer med en rekke dansere på TV. 

Spennet er stort i både etnisitet og seksuell orientering. 
De blir spurt om hva de synes om dop, hva de frykter mest i verden, og hva de er villige til å gjøre for jobben. 
Flere svarer «alt». 

Danserne samles i et gammelt skolebygg for å øve, men øvingen glir over i fest, og de blir servert sangria. 
Etterhvert oppdager de at den inneholder en spesiell ingrediens: 
LSD. 
Festen utvikler seg derfra til et absolutt mareritt. 

Før festen starter får danserne vise seg og sitt talent frem i en lang, sammenhengende dansescene. 

Det er så mange imponerende, unike prestasjoner, at man ikke vet hvem man skal ha øynene på. 
Bevegelsene bobler over av erotikk, lidenskap, aggresjon. 

I det sangriaen serveres, begynner vi å bli kjent med en del av karakterene. 

David (Romain Guillermic) fantaserer om hvor mange av jentene der han kan ha sex med, forteller at han allerede har fått koreografen Selva (Sofia Boutella) til sengs. 
Et søskenpar krangler. 
Alt fra abort til dop, giftemål og religion diskuteres. 

Allerede her begynner noe å bli ubehagelig. 
Blant annet diskuterer to av de mannlige danserne sex, slik som David, men fantasiene deres blir stadig grovere, de egger hverandre opp, glir over i grafiske beskrivelser av voldshandlinger. 

Så kicker rusen inn, og marerittet begynner virkelig. 
Emmanuelle (Claude-Emmanuelle Gajan-Maull) har sin lille sønn Tito med på øving, og vet ikke hvordan hun skal holde ham trygg fra festen. 

Det får grusomme konsekvenser. 
Alt eskalerer fort, fra ille til beint frem jævlig. 

Det er her handlingen glir ut i total nonsens, og jeg faller litt av. 
Veldig mye av det de ulike danserne gjør mot hverandre virker uforståelig, selv så dopet de er, med mindre de bare er tvers gjennom grusomme mennesker. 

Jeg er ikke spesielt sensitiv for vold på film, men mye her virker som det kun tas med for sjokkeffekt. 

Å skape ubehag er utvilsomt poenget til Gaspar Noé, og det gjør han til gangs, men det går på bekostning av historie og troverdige karakterer. 

Men for all del, se «Climax» for de dyktige danserne, for kreativ filmkunst, for å føle avsky, bli overveldet, kvalm, sint, utslitt. 

Eller så kan du la være. 
