Sprelsk album fra Frida Ånnevik
«Her bor» innfrir de store forventningene. 

ALBUM: 
En ny plate med Frida Ånnevik får en til å spenne forventningene. 
Hun har imponert fra første stund med lavpuls-debuten «Synlige hjerteslag» (2010), andre albumet «Ville ord» (2013) med utpreget synthbruk pluss de flotte albumene med tekster av Alf Prøysen og Hans Børli, det siste med gruppa In the Country. 

Her er energien høy fra første tone. 
Ånneviks stemme, forførende og intim med sin blanding av det hviskende og det distinkte, svever fritt og løssluppent over arrangementer som bobler av instrumenterende detaljer. 
Som om hun med stemmen holder styr på og kontroll over den løssluppenheten og villskapen som bobler i kompet. 

De pågående og rytmesterke låtene veksler med mer tilbakelente ballader i fin balanse. 
Tittellåta setter tonen. 
Her vi bor. 
En stemning av harmoni. 
Blant høydepunktene er en lysende versjon av Rudolf Nilsen-klassikeren til Lars Klevstrand, den poetisk ladete «Storbynatt». 
