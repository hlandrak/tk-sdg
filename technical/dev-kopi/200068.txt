Test:Kompakt, proff stikksag 

Har du brukt vanlige stikksager? 
Bosch GST 18 V-LIS Professional er en annen løsning. 

De fleste stikksager er av typen som har bøylegrep, ikke helt ulikt et strykejern. 
De fleste og rimeligste er også utstyrt med ledning og går på nettstrøm. 

Men det finnes andre varianter, Bosch har nylig lansert en ny utgave av en kompakt, batteridrevet modell, beregnet på proffe håndverkere. 
Men også krevende hjemmefiksere og hobbybrukere foretrekker profft verktøy på grunn av spesielle egenskaper og høyere kvalitet. 

Bosch GST 18 V-LIS 

Maskinen finnes i to varianter, den andre kalles GST 18 V-LIB og har bøylegrep og såle som kan justeres i vinkel. 
Maskinen på testbenken er beregnet på vinkelrette snitt og har ikke justerbar sålevinkel. 

Den har også et helt annet grep som gjør at den kan brukes på flere måter. 
For tyngre arbeider kan du bruke to hender, den ene på selve kroppen og den andre på toppen av maskinen, rett over sagbladet. 
Da får du langt bedre kontroll enn ved bruk av bare én hånd. 

For normale og lettere arbeider er det tilstrekkelig med en hånd rundt kroppen. 

Utførelsen gjør også at maskinen kan brukes til å sage fra undersiden, for eksempel i benkeplater når det skal sages hull til oppvaskkummer. 
Da kan du følge streken med bladet uten visuelle hindringer og du ser nøyaktig hvordan bladet arbeider i materialet. 

Maskinen leveres enten uten lader og batterier til rundt 2 400 kroner eller i boks med lader og to 4 Ah batterier til rundt 4 400. 

I bruk 

Bladet festes ganske enkelt ved å trykke det inn i festet, låsen smekkes automatisk på plass. 
For å løse ut bladet vipper du SDS-låsen til siden og bladet faller ut. 
Da blir låsen stående åpen, og smekker ikke igjen før du dytter inn et nytt blad. 

Maskinen er stødig og vibrerer svært beskjedent, uansett hastighet og pendelinnstilling. 
Hastighetsområdet går svært lavt, men starter ikke helt på null, vi anslår det laveste slagtallet til omtrent fem i sekundet. 

Hastighet og pendelutslag kan både settes før du starter og varieres mens maskinen går, og du slipper å holde av/på-bryteren inne for at maskinen skal kjøre. 

Noe som imponerte oss var hvor raskt maskinen stopper. 
Det skjer rett og slett øyeblikkelig, med en gang bryteren er i stopp-posisjon står bladet stille, og maskinen rykker bare svært beskjedent til. 
Dermed unngår du å risikere at bladet hugger i materialet når du stopper sagingen og løfter ut maskinen. 

Maskinen har en lysdiode som lyser rett ned over der bladet skjærer. 
Dette fungerer godt, men maskinen må være i gang for at den skal lyse. 

For å unngå oppflising av materialet kan du sette inn et lite flisvern av klar plast i åpningen foran sagbladet. 
Dette kan bare brukes med plane bladtyper som ikke skjærer i selve flisvernet. 

Konklusjon 

Vi ble svært fornøyd med denne saga, både til presisjonsarbeide ved lav hastighet og ved skjæring av tykkere materialer. 

Den er svært presis og har meget god balanse, både ved saging ovenfra og fra undersiden. 

Sålen er glatt og skånsom og bladføringen er dønn stabil. 

Det er rikelig med kraft i 18-volts batteriene, og med to batterier kan du i de nær sagt alle praktiske arbeidssituasjoner jobbe kontinuerlig ved å bytte om på bruk og lading. 
Bruker du batterier som kan lades trådløst slipper du til og med å bytte batteri, det lades hver gang du setter fra deg saga på ladeplaten. 
