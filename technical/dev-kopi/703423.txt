Lyse netter og lite annet
Ikke så spennende fra amerikansk romandebutant. 

Den amerikanske romandebutanten Rebecca Dinerstein har fått mye skryt for denne boken, der store deler av handlingen er lagt til Lofoten, og på papiret burde alt ligge til rette for at den også skulle finne norske lesere. 
Vi blir jo glade når utlendinger besøker oss og blir fascinerte av det de møter, og en roman som skildrer Norge og nordmenn som litt sære og annerledes, burde jo være av stor interesse. 
Dessverre blir det i stedet nokså kjedelig. 

Den unge kunststudenten Frances reiser til Norge for å være med i et utviklingsprogram for malerkunst. 
Hun har fått plass i et kunstnerkollektiv i Lofoten i de lyse sommermånedene, og hun forlater familie, venner og kjærlighetssorg i New York. 
Hun ankommer Lofoten, oppdager at kunstnerkollektivet består av to personer: henne selv og maleren Nils, opplever midnattssolen, spiser brunost og blir kjent med norske mennesker, men det er vanskelig å forstå hva dette gjør med henne. 
Verken livet eller innsiktene hennes før hun reiser, i løpet av oppholdet eller etterpå er interessante nok til å holde leseren engasjert, og selv om både familiekonflikter og brudd er gjenkjennelige problemer, fremstår dette som sider fra et ungt menneskes dagbok. 

Forfatteren har forstått at Frances’ liv og refleksjoner ikke er nok til å bære noen roman, så vi tas også med inn i livet til den russisk-amerikanske unggutten Jasja, også fra New York, som reiser til Lofoten med farens kiste for å begrave ham der. 
Motivasjonen for dette er ikke helt overbevisende, selv om vi forstår at Jasja forsøker å respektere farens barndomsminne om sin gamle jaktlærer og Lappland, men både Jasja og familien hans havner på samme sted som Frances. 
Og selvsagt krysses Frances’ og Jasjas veier, selvsagt blir de viktige for hverandre, selvsagt finner de to unge søkende menneskene hverandre, og selvsagt blir de hverandres hjelp inn i ny selvinnsikt og nye relasjoner. 
Men de eksistensielle problemene blir for uvesentlige og forutsigbare til at det står noe på spill. 
Da er det ikke nok at det også handler om Norge. 
