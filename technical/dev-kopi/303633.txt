Anmeldelse:«En annen» 

Jan Eggum slipper utroskapsvise som første smakebit fra sitt nye album. 

LÅT: 
I 2011 kom Jan Eggums storslagne prosjekt «Kjærlighet og ærlighet». 
Tematikken er fortsatt høyst relevant i sangerens tekstunivers. 
Eggums ferske låt, «En annen», handler kort og godt om å bli ført bak lyset av partneren sin. 
Formidlet på Eggums karakteristiske tilbakelente vis. 

«Når du går ut, så spør eg ikkje ka du gjør», synger han med selvpålagt distanse. 

I fjor ble det klart at han og samboer Kaia Huuse skiller lag. 
Det er ingenting som tilsier at Eggum trekker veksler på personlige erfaringer, men det overordnende er at han etter over 40 år i bransjen fremdeles låter inspirert og vital. 

Det er fortsatt få som kan skildre kjærlighetens mørke og lyse sider på samme sparsommelige og levende vis som den feirede bergenseren. 

Selv om innholdet er trist nok i seg selv, er det en optimisme i bunn her som bærer bud om bedre tider. 
«Du har en annen, ikkje sant? 
Kjære du kan si det, kjære du kan si det nå.» 

«En annen» er første smakebit fra Eggums kommende plate, «Rio». 
