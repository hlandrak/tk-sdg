Låser opp nok et nytt artistisk nivå
Hanne Kolstø fortsetter å gjenskape seg selv - syv album ut i sin svært produktive karriere. 

ALBUM: 
De seneste syv årene har Hanne Kolstø vært en uredd, eksperimentell og ikke minst svært produktiv utøver i det norske indie-landskapet. 

Unisont hyllet siden solokarrieren ble sparket i gang av flotte «Riot Break» (2011), begynner hun denne gangen på et nytt kapittel med «Fest Blikket» - sunnmøringens aller første utgivelse på morsmålet. 

Skiftet gir ikke uventet musikken et nytt lag av egenart gjennom sine nøye utvalgte tekstlinjer og klingende Sykkylven-dialekt. 
Denne gangen returnerer hun også vellykket til skjør, elektronisk pop etter fjorårets atskillig mer rocka og pompøse «While We Still Have Light». 

En flerfassetert artistpersonlighet billedliggjort av albumets egendesignede cover, hvor to selvportretter møysommelig har blitt limt sammen til ett. 
Variert er da også unektelig skivas ti spor, som strekker seg fra den nydelige, svevende åpningen «Snakkeboble» til tittelsporets smatrende trommer og tøffe gitardriv. 

«Stein / Saks» - et av mange høydepunkter – byr på frustrerende kjærlighetskamp til lyden av tradisjonell og sjarmerende synthpop, som senere følges opp på instrumentalsporet «Mengdetrening». 

Likevel er det altså hennes tekstmessige nytenking som utgjør albumets nerve, og tar oss enda et hakk nærmere artisten Kolstø. 
«Skjelve i nye sko / prøver å stå i ro» synger hun passende på «Alt blir riktig», en annen av de virkelige perlene på «Fest Blikket» - som til tross for sin tiltrekkende lekenhet, på ingen måte kan beskrives som noen nevneverdig enkel lytteropplevelse. 

Syv album ut i karrieren skal det mye til å gjenskape seg selv, men nok en gang håndterer Kolstø revitaliseringen av eget uttrykk med både presisjon og udiskutabel artistisk kontroll. 
