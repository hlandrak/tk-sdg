Undergang og håp
Tilgjengelig og engasjerende om alt vi fremdeles har. 

I denne kanadiske romanen har et virus utslettet brorparten av menneskeheten, og det aller meste av infrastruktur er forsvunnet. 
Romanen følger et knippe overlevende som er immune mot viruset, og handlingen veksler mellom livet etter katastrofen og tilværelsen før virusutbruddet. 
Men trass i dette utgangspunktet er håp vesentlig i denne fint oversatte romanen. 

Teater og kunst står sentralt, både før og etter sammenbruddet. 
Romanen åpner med at den verdenskjente skuespilleren Arthur Leander dør på scenen, bare dager før virusutbruddet, og hans liv blir et nav i historien. 
På scenen den kvelden befinner også barneskuespilleren Kirsten seg, og vi forstår etter hvert at hun er en av de overlevende. 
Hun har fortsatt som skuespiller i truppen "Den omreisende symfonien", som oppsøker steder i den begrensede delen av det nordlige USA som fortsatt har en form for fungerende samfunn. 
Gjennom fremføringer av Shakespeare og vestlig klassisk musikk viser symfonien hvordan kunst blir avgjørende for å beholde menneskelighet og tåle dagene, men også for å kollektivt huske en verden færre og færre av de gjenlevende har opplevd. 

Romanen skildrer grusomhet etter det totale sammenbrudd. 
Men til forskjell fra for eksempel McCarthys "Veien", er grunnstemningen her en helt annen og gir et helt annet håp hos leseren, fordi vår egen nåtid blir vesentlig. 
Lavmælt og finstemt skildres de små miraklene vi omgir oss med, og som vi tar for gitt, og den viser at alt vi vil bevare, må ivaretas, overføres og verdsettes. 
Etter katastrofen er et viktig prosjekt å arkivere, erindre og forsøke å forstå de gjenstandene som ikke lenger har noen kontekst og funksjon, og det er fantastisk å bli minnet om skjønnheten og det magiske ved vi lever med, som flyreiser, vakre sko, smarttelefoner, det å taste inn et nummer og snakke med et menneske vi er en halv verden borte fra. 
Romanen minner oss om at det vi omgir oss med, er klenodier, også det vi har glemt å verdsette, og at side om side med de små hverdagsmiraklene lever kunsten, kjærligheten og vennskapet. 
