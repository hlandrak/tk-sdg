Gjestelista er full
Det havner lett i nærheten av country når Hanne Sørvaag får selskap. 

Featuring er ordet som brukes når en artist får hjelp av en annen. 
På norsk heter det kort og godt "med". 
Rapperne er de ivrigste i denne øvelsen, men svært mange sørger for å ha med seg en celeber kollega underveis på et album. 

Hanne Sørvaag tar skrittet helt ut og inviterer en gjest på hvert kutt. 
Det er ikke nødvendigvis de mest opplage. 
Knut Reiersrud for eksempel. 
Han opererer vanligvis i et annet farvann, men de møtes på midten i "Your heart stopped talking". 
Hadde du byttet ut gitaren til Reiersrud med en steelgitar her, ville Nashville vært adressen. 
Amund Maarud er neste gjest, og "Why I mess it up" er en frisk poplåt av den typen Taylor Swift eller Kate Perry kunne ha spilt inn. 

Deretter tar hun et langt skritt tilbake til gamlebyen, til en duett med Ole Alexander Mæland fra Elle Melle. 
Han var deltaker i tv-programmet "The Voice", med Sørvaag som dommer. 
Nå møtes de på like fot i stavangerske "På denne tiå her i fjor". 
Duetten "Better man" med danske Tobias Stenkjær er også bra. 
Han kan sin country, og dermed trives de sammen. 

Wenche Myhre tar styringen i "Hjertekammer", mens Peter Howarth fra The Hollies er duettpartner i "The bad one's the best one". 
Det er hyggeligere å høre Claudia Scott i "Timing is everyone" med countrytilnærming. 
Shaun Bartlett, fra "The Voice", er med på balladen "How did we get here". 

Unni Wilhelmsen passer som hånd i hanske i "Anything but June again", før Magnus Carlsson fra Weeping Willows er en fin kontrast i "Temporary days". 
Gjestene virker å ha det hyggelig sammen med Hanne, og dermed trives vi også. 

Beste spor: 
"Your heart stopped talking", "På denne tiå her i fjor", "Anything but June again" 
