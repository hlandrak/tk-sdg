TEST:Toyota Auris facelift 

Vi har hatt den fornyede versjonen av Toyota Auris på test noen dager, både som 1,2 liter og hybrid. 

Auris er Toyotas direkte utfordrer til kjempesuksessen Volkswagen Golf. 
Den er samtidig den av Toyotas modeller som har greid seg best i konkurransen mot den tyske rivalen, sammen med den populære folkesuven RAV4. 

Ja, både i 2013 og i 2014 var Auris Norges mest solgte bil, etter den fortsatt uslåelige VW Golf. 

Så langt i år (til og med juli 2015) er den på en fjerdeplass, bak Golf, Tesla Model S og Toyota RAV4. 
Dette ifølge tall fra Opplysningsrådet for Veitrafikken (OFV). 

Nå vil den bli populær igjen 

Men den siste ansiktsløftningen har gjort modellen mer aktuell, og vi har derfor testet de versjonene som antas å få mest suksess. 

Begge har basis i bensinmotor, og den ene med den velkjente hybrid-drivlinjen vi kjenner fra tidligere. 

Auris har nemlig fått nye bensin- og dieselmotorer med økt effektivitet og ytelse, ved siden av at den altså viderefører hybrid-drivlinjen. 
Sistnevnte er og blir bestselgeren, og har i praksis båret salget av Auris. 

Diesel har derimot vært så å si fraværende. 
Dette i motsetning til Golf, som har solgt omtrent like bra av diesel som bensin. 

Nå tilbys den imidlertid også med 1,6-literen fra BMW som vi allerede har testkjørt i nye Avensis. 

Vi ser alt ved første øyekast at fronten er blitt ny og vi merker også raskt oppgraderingen som har funnet sted i interiøret. 

Skarpere oppsyn 

Fronten skal understreke familietilhørigheten til den øvrige Toyota-modellrekken, og spesielt slektskapet til storebror Avensis som har fått en tilsvarende «ansiktsløftning». 
Designuttrykket kaller produsenten «Under Priority» (den store grillen nederst i fronten), og «Keen Look» (lykter som smalner innover), og dette uttrykket er blitt forsterket med de respektive fornyelsene som har funnet sted. 

Lett oppgradert innvendig 

Oppgraderingen innvendig har gitt en anelse mer moderne layout på instrumenteringen i den sentrale delen av dashbordet, samt litt annerledes plastmaterialer. 

Vi synes likevel ikke kvalitetsfølelsen er på høyde med de nyeste konkurrentene. 

Skjermen er for eksempel ny men vi synes betjeningen via berøringsskjermen er plundrete, og tar for mye oppmerksomhet fra veien under bruk. 

Rattjusteringene er fortsatt like begrensede som før og vi slet litt med å finne en god sitteposisjon, noe som ikke blir bedre av litt for dårlig lårstøtte foran. 

Plassforholdene er derimot ikke endret og det betyr en relativt trang bakseteplass, men gir til gjengjeld et stort og romslig bagasjerom som imidlertid hadde tjent på å ha en mer praktisk lasteterskel. 

Hybrid som før 

Motorisering er ikke mer spennende enn resten av bilen, for hybrid-drivlinjen er ikke endret. 

Det vil si at du får den moderate bensinmotoren på 1,8 liter, som yter 99 hestekrefter kombinert med elektromotoren og gjør at systemet forsyner 136 hestekrefter tilsammen. 
Det totale dreiemomentet er ikke oppgitt, men gjennom registeret er en kombinasjon av bensinmotorens maksimalt 142 newtonmeter pluss en del av elmotorens maksimalt 207. 

Som tidligere skjer kraftoverføringen til forhjulene via en trinnløs automat-girkasse som aldri har vært motorjournalistenes favoritt. 

Den gir likevel en sømløs og myk fremdrift på betingelse av at man har en rolig og avslappet kjørestil. 
I det hele tatt oppleves generelt bilen som avslappende å kjøre, og det tror vi passer målgruppen bra. 

Må gires 

1,2-literen i den andre versjonen vi prøvde skuffet oss på sin side litt. 
De 116 hestene stilte liksom ikke fulltallige opp, og under våre egne målinger kom vi ikke i nærheten av de oppgitte 10,4 sekunder fra 0 til 100. 

Det henger for det meste sammen med at girkassen har en lang utveksling som blant annet gir seg utslag i at man i sjette gir har under 2.000 omdreininger ved 100 kilometer i timen. 
For å holde tempoet oppe må man altså bruke girspaken ganske flittig. 

På den annen side gjør det også at motoren i de fleste situasjoner knapt er hørbar og Auris er også med denne drivlinjen forbilledlig stillegående. 

Den gir selvsagt også et relativt lavt normforbruk på 0,48 liter per mil. 

Når samtidig dempingen er så effektiv som den er gir dette behagelig og komfortabel fremdrift med begge drivlinjene, men ingen av dem er altså å anbefale den utålmodige, aktive bilføreren. 

Komfortabel! 

Kjøreegenskapene skal ha blitt forbedret ifølge produsenten, men vi må innrømme at vi ikke merket den store forskjellen i forhold til forgjengeren. 
Det betyr i praksis at bilen fortsatt har et godt kompromiss mellom komfort og fasthet i fjæringen. 
Den oppleves under alle omstendigheter lettkjørt, og samtidig komfortabel. 

Komfort er for øvrig noe vi vil fremheve som en markant egenskap ved bilen og noe vi bet oss merke i spesielt er lydnivået som er blitt merkbart lavere. 
Særlig hybridversjonen er spesielt stillegående. 

Betryggende, men litt kjedelig på veien 

Inspirerende kan man ikke kalle bilen, men det er heller ikke noe kundegruppen generelt etterspør. 

Vi berømmer en betryggende begrenset tendens til understyring når bilen presses mot grensen. 
Man risikerer ingen ubehagelige overraskelser med bilen og i forhold til den kortere kombien merker man knapt noen forskjell til tross for det adskillig lengre overhenget bak. 
Dette forklarer Toyota med at men har forsterket avstivningen av karosseriet på stasjonsvognen i forhold til lillebror. 

Velg hybriden og få mye for pengene 

Testbilen var levert med det meste av tilgjengelig utstyr og en av bilens styrker er at man får mye for pengene. 

Det er hybridversjonen vi ville valgt, og for 334.500 kroner (pluss 4.500 for metallic lakk), levereres den med det man trenger av utstyr. 

Det inkluderer blant annet regnsensor, panoramatak, skinninteriør, JBL-lydanlegg og sikkerhetsutstyr som filskiftvarsler, gjenkjenning av fartsgrenseskilt, automatisk nedblendbare fjernlys og autobrems. 

Det er betydelig billigere enn tilsvarende fra Volkswagen og utvilsomt en god del bil for pengene. 

Vi forventer derfor at denne modellen fortsatt vil ligge høyt på salgslistene, og fireren på terningen er en solid sådan, tross de noen irritasjonsmomentene som trekker ned og gjør at den ikke har egenskaper som plasserer den blant klasselederne. 

Flere bilder: 
