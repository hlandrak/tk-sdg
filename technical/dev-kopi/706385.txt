Hæ?Det der skal ikke være mulig 

SHOWANMELDELSE: 
Kevin Lunde er veldig god til å trylle, ganske god til å prate og trenger bare litt stramming før showet hans sitter skikkelig. 

«Alenetid» med Kevin Lunde, tryllehow, Gaffel og Karaffel, 65 minutter. 

«Neeeei», gisper kvinnen bak meg. 
Hun er blitt lurt for ørtende gang av Kevin Lunde. 
Han har nettopp fått et par på scenen til å gjøre noe vi ikke skal røpe, men som virkelig får deg til å sette opp et stort «Hæ?». 

«Hæ» er virkelig nøkkelordet her, sammen med «wow», for Kevin Lunde er virkelig en kar som kan dette håndverket. 
Han åpner med å få et bord til å sveve, og allerede her melder kveldens to hovedfølelser seg: 
Ønsket om å forstå hvordan han gjør det, og den deilige følelsen av å bli lurt. 
Begge er nødvendige, og Lunde er god til å mane dem fram når han gjør triksene sine. 

Om du er aldri så skeptisk må du strekke hals når han gjør triksene sine. 

Kvikke kanin 

Lunde har satt scene nede på gulvet på Gaffel og Karaffel. 
Det er en fint grep når mye av det han holder på med fungerer aller best rett foran øynene våre. 
Møbleringen gjør showet intimt og fint. 
Åpningen, selve anslaget for showet, er litt tungrodd, en idé det lugger litt for, men han kommer fort i hakk. 

Kevin Lunde er veldig god til å trylle, og det er aldeles nydelig å se folk som kan et fag så godt som ham. 
Fingrene hans går mye fortere enn øynene våre. 
Han vet akkurat hvordan han skal utnytte forsinkelsen i hjernene våre, finte oss ut og få oss til å følge med på noe annet enn akkurat der han manipulerer. 
Noen steder aner vi omtrent hva han gjør, men stort sett går det for fort. 
Han gjør et par ting som grenser opp mot mentalist-triks, altså en form for tankelesing. 
Disse fungerer godt. 
Det samme gjør - overraskende nok - en triks som bare er enkel fysikk av typen «ikke prøv dette hjemme». 

Her lurer Kevin Lunde Byas-journalist Ingebjørg Iversen: 

Trivelig type 

Dette showet er en blanding av klassisk trylling, noen selskapstriks, litt fiffig fysikk og alskens lureri. 
Kevin Lunde er en lun og fin fyr. 
Han har en god tone med de (mange) i publikum han tar fram på scenen. 
Han småprater litt, slår av noen vitser og lager en god stemning i salen. 
Det som ikke alltid fungerer like godt er flyten i selve showet. 
Han mangler ikke mye. 
Litt bedre innganger og avslutninger på noen nummer ville gjort mye i et show som sliter litt med tempoet og dramaturgien. 

Vår mann har et veldig stilig korttriks til slutt der han igjen bruker folk i salen på en fin måte. 
Selv om han nok en gang høster fortjent applaus, er det plutselig over uten at det virkelig store wow!-nummeret fulgte oss ut i natten. 
Kort og godt er alltid bedre enn langt og halvgodt, men 60 minutter føles kanskje litt snaut. 

Det sagt, her er det masse stilige triks, masse godt humør og mange, mange anledninger til å bli lurt. 
Kevin Lunde byr på et par skikkelige karameller også. 
To-tre ganger gisper du og tenker «det der skal bare ikke være mulig». 
Og skal du først bli lurt, finnes det ikke triveligere lurendreiere enn Kevin Lunde. 
