Sony Xperia Z5 Premium
Verdens første mobiltelefon med 4K-skjerm. 

Denne høsten har Sony kommet med tre nye toppmodeller. 

Xperia Z5 Compact er minstemann og måler 4,7 tommer over diagonalen, og i midten finner vi Xperia Z5 med sine 5,2 tommer. 
Begge oppfølgere til fjorårets suksesser Z3 og Z3 Compact. 

I år har selskapet også lansert en tredje modell. 
Dagens testprodukt er Z5 Premium, med en skjerm på 5,5 tommer og 4K-oppløsning. 
Med 3840x2160 piksler fordelt på en så liten skjerm, snakker vi om en pikseltetthet på svimlende 806 punkter per tomme. 

Det er den soleklart skarpeste mobilskjermen som finnes – nummer to på vår liste er Samsung Galaxy S6, som leverer 576 pr tomme, mens eksempelvis iPhone 6s Plus (401) og Xperia Z5 (424) ligger enda lenger bak. 

Ikke alltid 4K 

Men selv om Z5 Premium-skjermen evner å vise så mange piksler på en gang, er det svært sjelden det er i bruk. 
Når du surfer på nettet, navigerer i menyer, bruker Facebook, spiller spill eller lignende, opererer telefonen med full HD-oppløsning, altså 1/4 av pikslene den er god for, og altså, litt ironisk, lavere oppløsning enn det konkurrerende modeller byr på – uten at det gjør noe. 

Det er først i 4K-kompatible apper du får servert full oppløsning, men selv om Sony hevder at man både kan bruke YouTube og Netflix i 4K, får vi ikke 4K-oppløsning på noen av dem. 

På YouTube er ikke 2160p tilgjengelig som valgmulighet (kun opp til 1080p), og selv med godt over 100Mbit når vi måler hastigheten i det trådløse nettet på jobb, er det ingenting som vitner om 4K-oppløsning i Netflix-appen heller, selv om vi bruker et abonnement med støtte for 4K Ultra HD. 

Klarer man å se det? 

Det er først når du ser på bilder og video på telefonen at telefonen drar på med full oppløsning. 
I disse appene brukes også Sonys bildeforbedrende teknikker som fikser på skarphet, farge og kontrast, men siden det her er flere piksler som skal fikses på, tar det også sin tid – faktisk tar det 4-5 sekunder på enkelte bilder fra vi åpner dem til de vises i sin fulle prakt. 
Bildeforbedringene kan imidlertid slås av, men selv når de er avslått må vi fortsatt vente et lite sekund før bildet vises optimalt. 

Vi skal innrømme at vi klarer å se forskjellen. 
Vi har for eksempel lastet ned noen 4K-bakgrunner fra Interfacelift.com, og deretter nedskalert dem til full HD for å lage en nedskalert kopi. 

Når vi skifter frem og tilbake på dem kan vi øyne forskjeller i de aller fineste detaljene, men det er når vi ser på skjermen fra veldig nær avstand (10-15cm). 
På normal betraktningsavstand, derimot, er det umulig å se forskjell. 
Ja, faktisk gjettet ett av redaksjonens mest trente par øyne feil på hva som var 4K og full HD. 
Det gjorde flere andre også. 

Vi har også prøvd med 4K-video og full HD-video tatt med kameraet på telefonen, og der er forskjellene særdeles små. 
Faktisk foretrekker vi full HD-videoen fordi det blir bedre flyt i bildet, siden prosesseringen av 4K-videoen gjør at bildet blir litt hakkete, spesielt merkbart ved panoreringer. 

Til normal bruk klarer vi med andre ord ikke å se på 4K-skjerm som noe mer enn en ren gimmick. 

Men hva med VR? 

Er det én fordel vi kan se med en såpass høy oppløsning på en mobilskjerm, så er det for å bruke det til VR-løsninger. 
Eksempelvis kunne vi se individuelle piksler da vi testet Samsung Gear VR-brillene, som bruker en Galaxy S6-telefon som skjerm (576ppi). 

– 
Vi jobber på et par ting her internt, så vær klare for flere nyheter snart, sier Sony-ingeniør Takao Yagi i et blogginnlegg. 

Men PlayStation VR-løsningen, som forventes i første halvår 2016, har allerede en 5,7" skjerm innabords. 
Vi lurer derfor litt på hva vi kan forvente oss her, og om det i så fall er noe som kommer før man allikevel begynner å få lyst på ny telefon. 

Ellers ganske lik 

Foruten skjermstørrelsen og -oppløsningen, fortoner Z5 Premium seg som svært lik lillebror Z5. 
De to har praktisk talt identisk innmat, både med tanke på prosessor (Snapdragon 810), arbeidsminne (3GB), lagringsminne (32GB + minnekort), kamera (23Mp+5,1Mp), fingeravtrykkleser plassert på siden og så videre. 

Siden telefonen er større, har Sony imidlertid fått plass til et litt større batteri, som på denne telefonen er 3340mAh kontra 2900mAh hos Z5. 
Fremdeles synes vi Sony lover alt for mye med sin «2 dagers batteritid»-markedsføring. 
Med moderat bruk har vi stort sett lagt oss med 20-30 prosent igjen på kvelden, og det er ikke nok til å holde ut nok et døgn. 
Men det er helt greit sammenlignet med konkurrerende modeller. 

Som de andre Z5-telefonene har Z5 Premium lite å skamme seg over ytelsesmessig, og det har nok vært smart av Sony å bruke full HD-oppløsning til det meste, slik at man ikke bruker unødvendig med strøm og belaster prosessoren for å gjøre noe som allerede er svært skarpt enda skarpere. 

Hjemskjerm og menyer flyter fint; det samme gjelder skrolling av nettsider og alt annet. 
Det gjenspeiles i ytelsestestene også, der Z5 Premium gjør det svært godt, om enn noe svakere enn Samsungs S6-telefoner, som trekker det lengste strået i de fleste grenene. 

Vanntett og minnekortstøtte 

Foruten den særdeles skarpe skjermen, er det et par andre ting som gjør at Z5 Premium skiller seg fra toppmodellene fra andre produsenter. 

For det første er telefonen IP68-sertifisert. 
Sony har imidlertid tatt til ordet for at det ikke betyr at du bør bade og dykke med den, men er uansett en ekstra forsikring om at denne telefonen vil tåle å bli gjenglemt på en veranda når det har begynt å regne, eller at den ikke bør ha noen problemer på en fuktig telttur. 

Sony har også beholdt støtten for minnekort i alle sine toppmodeller i år, som da kommer ved siden av 32GB internminne. 
Flere produsenter har det siste året droppet minnekortstøtte i sine modeller. 

Og – har du en PlayStation 4 i huset, kan du spille PS4-spillene på mobilskjermen via Remote Play-funksjonen. 

Et par ord om kameraet 

Kameraet skal være identisk med det som sitter i de andre Z5-telefonene, og som vi har sett i testene av både Z5 og Z5 Compact, har vi hatt en høne å plukke med Sony hva angår detaljnivået i bildene når vi har inspisert dem piksel-for-piksel. 

For vi har sett, med eksempelbilder, at bildekvaliteten ikke holder tritt med de beste kameraene når vi tar bilder med full oppløsning, for deretter å studere 100%-utsnitt av bildene. 

Men selvsagt – som vi har nevnt tidligere, er ikke dette detaljer man ser på en mobilskjerm, så om bildene dine sjelden forlater mobilskjermen når du ser på dem, er ikke dette et stort problem. 

En positiv ting med kameraet på Z5 Premium (og de øvrige) er den gode vidvinkelen, som tilsvarer 24mm om vi konverterer til det gamle 35mm-formatet. 
Det gjør at du får med mer i bildet; spesielt kjekt innendørs eller om du står foran store byggverk, for eksempel. 

Ulempen er imidlertid at det krever mer av optikken. 
Vi ser tydelig at bildene blir mer uskarpe nær kantene. 
Og at Sonys signalprosessering av bildene gjør at de får en litt «malt» effekt om man inspiserer dem på nært hold. 
Derfor står vi fortsatt på at det finnes bedre mobilkameraer i dagens marked, og her kjører Sony svært tung markedsføring på at deres Z5-kameraer er de beste på markedet, noe vi altså er uenig i. 

Under ser du for øvrig noen bilder vi har tatt med Z5 Premium, alle på full auto: 

Konklusjon 

At Sony har lansert en telefon med 5,5 tommers skjerm og 4K-oppløsning er oppsiktsvekkende. 
Dette er definitivt den skarpeste mobilskjermen på markedet, men i daglig bruk vil de færreste merke en forskjell. 

For det første viser telefonen full HD-oppløsning mesteparten av tiden – det er bare når du ser bilder og video (med tilstrekkelig oppløsning) at 4K-oppløsningen slår til. 
Og på normal betraktningsavstand er det rett og slett ikke mulig å se forskjell – da må du inspisere på veldig nært hold. 

Ellers er telefonen svært lik allerede gode Z5, så du betaler i praksis nesten 1500 kroner ekstra for å få en større telefon. 

Og for å kunne skryte at du har verdens skarpeste mobilskjerm, selvsagt. 
På papiret. 

Sony Xperia Z5 Premium E6853 
