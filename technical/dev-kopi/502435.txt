Sex og floskler i uskjønn forening
En godt tenkt, men dessverre dårlig utført debut. 

I «Hold heisen» skriver Nora Lindblad om å være ung, søkende, dum og tidvis desperat. 

Men hun verken engasjerer eller overbeviser leseren om at det finnes noe å få ut av dette. 

Personene vi møter i denne novelledebuten drikker, har sex, er utro med bestevenners kjærester og frustrerer seg over familiemedlemmer som ikke forstår dem. 

Det er ingen hemmelighet at mange sliter med å tilpasse seg etter å ha flyttet hjemmefra, ikke minst dersom man er enten for bortskjemt, for neglisjert eller begge deler, slik hovedpersonen i denne novellesamlingen er. 

Derfor er grunntanken for denne samlingen i utgangspunktet interessant – noe som gjør den dårlige gjennomføringen enda mer frustrerende. 

Dårlig oppbygde setninger, konsekvent gal bruk av enkelte ord og åpenbare floskler er de tydeligste svakhetene ved denne boken. 

De stedene forfatteren har brukt en metafor eller en indirekte beskrivelse av noe eller noen – det vil si gjort noe språklig interessant, følges det som regel opp med en spolerende forklaring i neste setning. 

På denne måten blir leseren kontinuerlig skjøvet ut av fortellingen, det blir vanskelig å leve seg inn, og man får mest lyst til å legge fra seg boken. 

Hva som har skjedd på det redaksjonelle planet her, eller om det overhodet har skjedd noe, forblir jeg usikker på. 

Det er synd at så interessante problemstillinger – som i alle fall noen av dem er – skal bli behandlet så overflatisk. 

Jeg forstår det som at forfatteren har forsøkt å la det underliggende problemet skinne gjennom, men i de aller fleste tilfellene fungerer det ikke. 

Hintene blir for mange, for tydelige, spesielt der personene tolker seg selv. 
Dette er vist spesielt tydelig i åpningsnovellen, der ansvarsfølelse for egen økonomi sammenstilles med det å selge en Chanel-veske. 

Med når det er sagt, vil jeg gå nærmere inn på det mest interessante med samlingen: antidepressivene. 

I noen av novellene går hovedpersonen på «lykkepiller». 
I en av de seinere slutter hun, samtidig som en annen venninne blir deprimert. 

Det som skjer både med hun deprimerte og hun på medisin, er at de fjerner seg fra folk, men på ulike måter. 
På medisin klarer hun å omgås venner, men er samtidig så fjern fra relasjoner og seg selv at hun ender med å ligge med bestevenninnens kjæreste. 

Ut-av-kroppen-opplevelsen hun har når hun blir fersket, sammen med den seinere beskrivelsen av hvordan det er å komme i kontakt med følelsene sine igjen når hun slutter på medisinen, er høydepunktet i denne boken. 
