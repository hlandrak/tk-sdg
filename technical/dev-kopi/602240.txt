For en kraftpakke!
Mine kollegaer sier at det er ganske vanskelig å få publikum til å komme på konserter i Kristiansand", forteller Høyem, men det var fullt hus da han gjestet Kilden lørdag kveld. 
Med sin melankolske rock rørte han også hver eneste en. 

Sivert Høyem trenger knapt en introduksjon. 
I kveld fikk vi servert låter fra hans tid i Madrugada, så vell som hans solo-materiale. 
Fokus for kvelden var også hans nye album "Lioness", hvor tittelsporet fikk æren av å åpne kveldens konsert. 
Høyem har virkelig gjort seg flid med produksjonen, og under de tre første låtene henger det et halvveis gjennomsiktig teppe foran scenen. 
Dette gir en visuell effekt med lys og skygger. 
Herfra er det ikke langt til gåsehuden som kommer allerede under introen til "Black & Gold", hvor strykekvartetten Høyem har tatt med seg virkelig kommer til sin rett. 
For et nydelig arrangement! 

Teppet faller halvveis ut i "What´s on Your Mind", hvor også intensiteten settes noen hakk ned. 
Høyem har en helt imponerende stemme med en særegen dybde. 
Han beviser sin stemmeprakt under den strippede låten "Prisoner of the Road". 
Det setter derfor en liten demper på inntrykket at det er lagt på litt for mye effekter, noe som gir en høy og spiss vokal på visse partier. 

Marie Munroe var kveldens gjesteartist, og fremførte "My Thieving Heart" sammen med Høyem. 
Gåsehuden sniker seg frem igjen i takt med strykerne, og den repetitive og mørke låten "The Boss Bossa Nova" blir blant konsertens høydepunkt. 
Vi er nå inne i dypet av Høyems mørkeste låter. 
"Görlitzer Park" følger opp stemningen. 
Det låter heftig, suggererende og dystert. 
Bedre blir det ikke! 

Publikum får så en pause fra det intense og magiske mørket med den rocka låten "Give it a Whirl". 
Folk begynner å bli urolige i setene, og responsen blir heller ikke noe mindre når neste låt viser seg å være en dynamisk versjon av "Majesty". 
Bandet Høyem har med seg imponerer stort. 
Det låter tight og kraftfullt med et detaljert lydbilde. 

Under ekstranummeret "The Kids Are 
On High Street" får han publikum opp av stolene, og følelsen av en skikkelig rockekonsert er endelig tilstede. 
Mindre stemning blir det heller ikke når han avslutter med "Moon Landing" og dysser oss ned med "Silence". 

Høyem leverte en kraftpakke av et show denne kvelden, og overbeviste både visuelt og musikalsk. 
