Aldeles digg
Med stoisk ro og selvtillit overbeviser Astrid by:Larm-publikummet med r&b-flørtende toner. 

Astrid er kledelig beskjeden når 96-modellen får en av de største scenene å boltre seg på by:Larm. 

Det skal mye selvtillit til for å kunne romme det gedigne teltet, men med klokkeklar sangstemme og sukkersøte-møter-elektroniske harmonier begeistrer den unge artisten det fullsatte teltet. 

Etter lanseringen av det svale og deilige kuttet "2AM" siden senhøsten i fjor, rettet Astrid seg mot et internasjonalt r&b-landskap. 

På by: 
Larm spiller trønderen i løpet av det kortet settet en håndfull kule låter i samme tråd som ovennevnte singel. 
Spesielt en låt med "britisk" basslinje som kan minne om universet til brødreduoen Disclosure, stikker seg ut og kler Astrid veldig godt. 

Med en trommeslager, synthist og hovedpersonen selv på tangenter er tilnærmingen uanstrengt og god. 
Halvveis i konserten beveger hun seg vekk fra instrumentet, mot scenekanten og beviser at hun har et bra scenetekke, også uten tangentene foran seg. 

Hjulpet frem av godt akkompagnement, fet lyssetting og stoisk tro på seg og sitt eget materiale, overbeviser tenåringen oss at hun er et navn å regne med i årene som kommer. 
