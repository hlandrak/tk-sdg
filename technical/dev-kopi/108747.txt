Konsertanmeldelse:Gabrielle 

Gabrielle jobbet hardt og inderlig for et publikum som foreløpig bare var på vorspielstadiet. 

STED: 
Findings Festival, Bislett Stadion 

PUBLIKUM: 
Ca. 5000 

AKTUELL SINGEL: 
«Mellom skyene» 

Gabrielle har fått navnet sitt i fete typer bak på scenen og pompøs bandintro. 
Ellers er det lite selvhøytidelig ved henne der hun hopper inn på scenen under «Bordet». 

Sceneutstrålingen hennes er hjertelig, og det er alltid avvæpnende å se artister som mener at de har verdens beste jobb. 
Hun har noen av de samme «diva next door»-kvalitetene som Robyn, og er like kul når hun er sårbar som når hun er ovenpå (hun er med andre ord et helt menneske). 

Såpass tent er hun, at hun knekker mikrofonstativet under låt nummer to, «Høster». 

Hun ser ut som en klubb-utgave av Pippi Langstrømpe – med dreads. 
I blekede, posete høyvannsbukser over Caterpillar-boots med sikkert fem centimeter høye gummisåler, en gjennomsiktig svart topp og rosa BH. 

«Medvin med vin» er et av de mange nokså bløte ordspillene hennes, nye «Vi e de beste» har et slagordrefreng av det enkle slaget. 
Versene, som har en lett karibisk soultouch ved seg, er best, og har en fin tekstlinje som oppsummerer ungt vennskap så godt som noen: 
«Med Tupac på Discman i Buffalo-sko». 

«Bislet (typisk nattergal)» har også noen fine linjer, som går tapt i dagslyset på, eh Bislett. 
Bandet hennes er til tider av det vel «rocka» slaget – så «rock», faktisk, at alle er kledd i svart – og vinden tar lyden når man står i midten foran scenen. 

Publikum tar seg av første halvdel av refrenget i «Ring meg» – «one hit wonder»-låten som lykkeligvis ikke ble vidunderets eneste hit. 
Den låter forunderlig nok bedre og søtere i dag enn da den var en landeplage. 

Nye «Mellom skyene» er en ublu slagersøknad, med et higende «carpe diem»-refreng som kan sørge for at ønsket blir oppfylt. 

«Er det Oslo som har byens fineste frøkner?» spør Gabrielle like retorisk som ulogisk forut for sin hittil herligste hit ­– «5 fine frøkner». 
Omsider hopper Bislett like mye som artisten som på scenen. 

«Mer» legger opp til en episk klinefinale som ikke helt finner sted. 
For mye, for tidlig. 

MORTEN STÅLE NILSEN 
