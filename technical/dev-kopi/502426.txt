Lett, men viktig film om rasisme
Hvis du likte «De urørlige», vil du elske «Green Book» 

At «Green Book» lykkes såpass godt, skyldes først og fremst Viggo Mortensen og Mahershala Ali. 

Som de strålende skuespillerne begge er, greier de å gjøre dette konvensjonelle dramaet til en tidvis fornøyelig film som også rasper såpass i fordommene at opplevelsen ikke blir aldeles motstandsløs. 

Det er for så vidt en bragd, gitt at filmen er proppfull av stereotypier. 

Å snakke om fordommer er ellers en gedigen underdrivelse i dette tilfellet. 

Vi snakker ren rasisme, slik den i all sin grellhet artet seg i 1960-tallets sørstater især, men også i det italiensk-amerikanske arbeiderklassemiljøet i Bronx, New York, som Mortensens Tony «Lip» 
Vallelonga er en del av. 
Og som han selv er en eksponent for. 

Da jobben som nattklubbvert – hardtslående om nødvendig – ryker, tilbys Tony stilling som sjåfør for den fargede pianisten Don Shirley (Ali). 

Velkledd og veltalende (innenfor flere språk), aristokratisk distingvert, søkkrik og med tre doktorgrader kontrasterer han mer enn snakkesalige Tonys tjukke aksent og «profane språk», for å si det med Shirley. 

De tilhører hver sin verden. 
Slik sett går det en ikke så veldig kronglete linje fra den franske suksessfilmen «De urørlige» (2011) og til «Green Book». 

Begge er inspirert av sanne historier, og selv om klassetilhørighet og hudfarge er snudd om på, får vi de samme observasjonene og vittighetene rund kulturkollisjoner og klasseforskjeller. 

Et slitesterkt konsept som populærkulturen har foret oss med siden «Pygmalion» og dens avlegger «My Fair Lady». 

Nå utgjør ikke disse kollisjonene grunnelementet i «Green Book», de brukes mest til å skape humor og liv og til å sparke i gang noen relativt gode iakttakelser rundt særlig Shirley som skikkelse. 

Han er atskillig mer interessant og nyansert enn Tony, som stort sett er modellert etter alle sjablongene som finnes om italienskættede amerikanere. 

Heldigvis løfter den lekent opplagte Mortensen ham ut av karikaturen og utstyrer ham med mye varme og sjarm. 

Ærendet i «Green Book» er først og fremst å rette søkelyset mot rasisme. 

Tittelen skriver seg fra «håndbok for negersjåfører», som Tony får utlevert da han skal kjøre Shirley rundt i sørstatene på turne. 
En turne der han blir like mye bodyguard som sjåfør, og som gradvis gir filmen et anstrøk landeveisfilm med innslag av kompiskomedie etter hvert som de to motsetningene nærmer seg hverandre. 

Det gjør inntrykk å se den begavede kunstneren fra overklassen degraderes fordi han er svart, og filmen har flere finurlige observasjoner rundt de to mennenes ulike ståsteder i verden. 

Igjen er Shirley mest interessant i sin streben etter å opprettholde verdigheten i en verden hvor han er fremmed og må tøyle sine talenter blant hvite. 

Men også blant svarte er han et sosialt og kulturelt fremmedelement. 
Her skulle jeg ønske filmen hadde gått enda dypere og vært enda skarpere i kantene. 

Samtidig ser jeg at filmen med sin milde, høyst forutsigbare form, sitt komiske tilsnitt og åpenlyse publikumsfrieri, har potensial til å nå bredt ut. 

Og det er bra, for selv om filmen er lett, er den viktig. 
