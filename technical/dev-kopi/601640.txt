Fra Vestlandet til verdensrommet
De pleide å høres ut som Sonic Youth. 
Nå er det ikke lenger like lett å sette fingeren på hva The Megaphonic Thrift driver med. 
«Få meg til verden i tide» blander shoegaze à la 90-tall med synthpop à la 80-tall, vestlandsk vemod med kontinentale vibber og psykedelia med science fiction. 
Og tekstene er på bergensk. 
Pussig nok er dette også The Megaphonic Thrifts mest tilgjengelige album til dato. 

Musikken har sitt opphav i et festivalbestillingsverk fra i fjor, og er laget i samarbeid med Njål Paulsberg og Emil Nikolaisen (Serena-Maneesh). 
Halve «Få meg til verden i tide» består da også av noe så kunstrockete som instrumentaler. 
«Intro» og «Atomur» kunne ha vært hentet fra soundtracket til en eller annen urban krimserie, «Den evige heten» er 11 og et halvt minutter som vekselvis påkaller 70-tallstyskerne Neu! og Wilco-låten «Spiders (Kidsmoke)». 
The Megaphonic Thrifts sterkeste, mest særegne kort forblir likevel duettene mellom Linn Frøkedal og kristiansanderen Richard Myklebust (er det flere som husker Stereo 21?). 

«Pilene», «De gale» og «Romreisen» er førsteklasses sofistikert pop. 
«Hendene» er ikke bare albumets høydepunkt, men også en av årets flotteste norske låter overhodet. 
