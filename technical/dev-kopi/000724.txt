Gears of War:Judgment 

Frisk vri på kjent spillserie. 

Da Gears of War 3 avsluttet den heftige actionspilltrilogien i 2011 var det ikke mye plass til en fortsettelse på historien. 
Kampen mellom Locust-romvesenene og menneskene førte til forferdelige tap av menneskeliv, men til slutt så Marcus Fenix lyset i enden av tunnelen. 
Menneskeheten overlevde, så vidt. 

I tiden etter forlot flere nøkkelpersoner Epic Games, men salgstallene for spillserien var så gode at utgiveren Microsoft fortsatt ville ha et nytt spill i serien – det gjorde de rett i. 

Gears of War: 
Judgment forteller forhistoriem til Gears of War-serien bygd opp rundt en rettssak. 
Løytnant Baird brukte et ødeleggende våpen for å stanse invasjonen som startet etter Emergence Day; dagen da angrepet på jordkloden startet. 
Tapene ble begrenset, men nå må han svare for sine valg i en militærrettssak hvor han og de tre kompanjongene hans risikerer dødsstraff. 

Spillet er annerledes, både i måten det forteller sin historie på, men også figurene og omgivelsene har et annet preg. 
Spillstudioet People Can Fly har tatt over utviklingen fra Epic Games, men makter å få spillet til å stå på egne ben. 

Best sammen med andre spillere 

Ved siden av Baird i rettssaken, og i kampene som gjenfortelles, står tre andre soldater. 
Soldaten Cole er kjent fra tidligere, mens Sofia Hendrick og Garron Paduk er to nye ansikter i spillserien. 
Med fire soldater i fokus er det ikke så rart at spillet er bygd opp rundt samarbeidsspilling. 
Enten to lokalt på samme spillkonsoll, eller opptil fire via internett – både i spillets hoveddel og i flerspillerområdene. 
Dette fungerer godt og spillets fortelling blir bedre av å ha menneskelige spillere på laget, den kunstige intelligensen som styrer figurene når du spiller for deg selv har en tendens til å løpe fra deg og rett inn i kampens hete, og gjøre andre merkelige valg. 

Gears of War-spillene er actionfylte arkadespill, hvor dekke (cover, journ.anm.) er en av dine viktigste forsvarstaktikker. 
Løp frem, dukk ned bak et dekke, kikk frem og skyt; enkelt og morsomt. 
Gears of War: 
Judgment gjør ingenting for å endre denne veletablerte tradisjonen, og skiller seg ikke mye fra tidligere spill i serien. 

Rettssaken mot de fire soldatene byr på en lek med fakta hvor du kan utdype sentrale punkter i fortellingen, som gjenfortelles i rettssalen, ved å ta på deg et deklassifiseringsoppdrag. 
Ved starten av en kritisk scene kan du velge å ta op deg ekstra oppgaver som må fullføres for å avdekke detaljer i etterforskningen. 
Klarer du ikke målene kan du risikere å starte hele brettet på nytt. 

Står på egne ben 

Dør du, eller på en annen måte bommer på oppdraget du har fått, er det ikke gitt at spillet fortsetter fra samme sted. 
Gears of War: 
Judgment tar deg ikke i hånda og geleider deg gjennom brettene, på høyere vanskelighetsgrader er det en utfordring å finne nok ammunisjon. 

Å få høyeste poengsum etter hvert brett blir ekstra vanskelig, men dermed blir det også et mål i seg selv å samle alle tre mulige sølvstjerner på hvert oppdrag. 
Disse sølvstjernene låser opp oppnåelser og nye biter av fortellingen. 
Er du en som må samle alt, som undertegnede, er denne skyteren noe å legge merke til – dette og vanskelighetsgraden Gears of War: 
Judgment understreker båndet til klassiske arkadespill. 

Testosterondampen er ikke like kraftig som tidligere spill i serien, men Gears of War: 
Judgment har livets rett. 
Samarbeidsspillingen er bedre, historien fortelles på en interessant måte, og stadige frempek til spillseriens historie knytter sagaen om Marcus Fenix og Locuts-invasjonen sammen på en god måte. 

Spillet oppnår ikke de samme høydepunktene som Gears of War 3, men People Can Fly-studioet viser at de har bearbeidet spillserien med respekt. 
