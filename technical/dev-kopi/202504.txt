Logitech UE Roll
Vanntett Bluetooth-høyttaler som kan festes både her og der. 

Vi har tidligere vært svært begeistrede for Logitechs Ultimate Eears-serie. 
I fjor sommer kåret vi UE Boom til best i test blant en håndfull Bluetooth-høyttalere, og rett over nyttår i år trillet vi nok en sekser til storebror UE Megaboom. 

Nå har Logitech utvidet UE-familien med nok en høyttaler, men denne gangen er det ikke snakk om en sylinderformet sak. 

UE Roll ser snarere ut som en diskos og har dermed et design ganske langt utenfor normalen. 
Spesielt siden den også har en stropp på baksiden som gjør at den kan festes både her og der. 

Plasseringsvennlig og vanntett 

UE Roll kan du plassere på flere måter. 
Når stroppen ikke er løsnet fra høyttaleren, fungerer den som støtteben på undersiden, slik at høyttaleren ligger flatt på bordet. 
Som med de øvrige høyttalerne i UE-serien har også Roll et såkalt 360-gradersdesign, som i praksis betyr at lyden høres lik ut uansett hvilken side du står på når høyttaleren ligger på bordet. 

Stroppen gjør imidlertid at høyttaleren kan plasseres på mer kreative måter. 

Eksempelvis kan du løsne stroppen og henge høyttaleren opp på en krok eller spiker på veggen, eller du kan tre den rundt en stolpe, rundt buksebeltet, i en stropp på ryggsekken eller lignende. 

Som med Megaboom-varianten er også UE Roll IPX7-sertifisert, som betyr at den skal overleve en halvtime under vann på inntil én meters dyp. 

Den flyter imidlertid ikke. 

Få knapper 

Mens høyttalere som Creative Sound Blaster Roar har en drøss av knapper og brytere, har Logitech for tradisjon å holde det enkelt. 

På høyttalergrillen finner du to store pluss- og minusknapper for å regulere lyden, og på undersiden finnes en av- og på-knapp, samt en Bluetooth-knapp du holder inne for å sette enheten i paringsmodus. 
UE Roll har imidlertid ikke NFC, som vi har sett på stadig flere høyttalere i det siste, og som gjør paringsleken enda litt enklere. 

Ei heller har UE Roll mikrofon og kan dermed ikke brukes som håndfriløsning. 
En ting den imidlertid har, er en AUX-inngang slik at du kan koble til musikkspillere uten Bluetooth, og denne ligger skjult bak et lokk på undersiden ved siden av micro USB-porten som brukes til lading. 

Moro med to 

Som med Boom og Megaboom lar også UE Roll seg pare med en lik høyttaler (eller en av de nevnte) slik at de kan spille det samme samtidig, eller som hver sin del av et stereooppsett. 
Tidligere i år lovet også Logitech en oppdatering til disse høyttalerne slik at du kan pare inntil ti enheter, men den har vi foreløpig ikke sett noe til. 

Via den tilhørende appen for Android og iOS har du også mulighet til å slå høyttaleren av og på, justere equalizer-innstillinger og sette alarm slik at du kan bli vekket med lyden fra en ordentlig høyttaler. 

Et litt for sterkt minuspunkt er imidlertid at det tar lang tid å lade UE Roll. 
Oppgitt spilletid er 9 timer, og det samsvarer ganske bra med våre estimater, men den tar hele 5,5 timer å lade opp. 
Vi målte bare 0,5A ladestrøm med USB-multimeteret vårt, eller da 2,5W (siden spenningen er 5V). 

Slik låter det 

Med to eksemplarer av UE Roll og DoubleUp-funksjonen i et stereooppsett, låter det etter vår oppfatning imponerende godt fra de to små høyttalerne. 

Strandvennlige Innocence av Jo Manji låter velklingende og fyldig, der stereoeffektene gjør at man lett blir fristet til å kjøpe to av dem. 

I ensom majestet låter det også bra, i hvert fall om vi tar størrelsen i betraktning. 
Det er selvsagt i bass-avdelingen det ikke leveres like godt som større høyttalere, men både mellomtone og diskant er rene og pene; også når du beveger deg mot fullt volum. 

Volummessig er nok ikke én høyttaler nok til å holde i gang en hel fest, men som en praktisk tur-høyttaler vil vi tro de aller fleste blir godt fornøyde også her. 

Konklusjon 

Det er mye å like ved UE Roll – det er en liten høyttaler med svært gode plasseringsmuligheter, takket være stroppen som gjør at den både kan henges og festes til ting. 
Enda bedre blir det om du har to av dem, siden de da kan spille i stereo og plasseres på forskjellige steder i lokalet du skal berike med musikk. 

Lydmessig låter det absolutt godkjent i forhold til størrelsen – UE Roll byr dog ikke på allverdens med bass og er nok heller ikke førstevalget om du er på jakt etter en partyhøyttaler volummessig, men til bruk ved bassenget, på en telttur eller til et middagsselskap på terrassen fungerer den utmerket. 

På minussiden tar det uforholdsmessig lang tid å lade opp UE Roll, med 5,5 timers lading mot 9 timers spilletid. 
Enkelte vil også savne mikrofon for å kunne føre telefonsamtaler via høyttaleren. 

Mens UE Roll koster halvparten av UE Boom i Logitechs nettbutikk, koster den faktisk mer enn Boom her til lands, med en pris på 1.299 kroner. 
Det synes vi er i overkant høyt, men fristes du av stroppen og mulighetene den gir, kan Logitechs nye krabat være vel verdt å sjekke ut. 

Ultimate Ears UE Roll 
