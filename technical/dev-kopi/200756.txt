Testet:Opel Astra 

Opel har vært gjennom tidenes snuoperasjon og nye Astra markerer starten på en ny æra. 

Med inntil 200 kilo vektreduksjon, avansert lysteknologi, nye motorer og virkelig forbedrete kjøreegenskaper vil Opel gjenoppta gamle bragder med nye Astra. 

Nykommeren markerer starten på et ras av nye modeller, faktisk hele 29 stykker fram til 2020, hvorav én av dem er en ren elbil. 

Etter noen mil bak rattet på nye Astra kan vi kjapt konkludere at den er blitt langt bedre å kjøre, mer stillegående og at den har inntatt et helt nytt nivå. 
Men er den bra nok? 

Grå masse 

I det såkalte kompaktbil-segmentet er det noen få bilmerker som stikker seg ut. 
Du har de attraktive premiumbilene, som eksempelvis Audi A3, BMW 1-serie og Mercedes A-klasse. 
Så er det bilene som gir deg mest for penga, sånn som Kia Cee´d og Skoda Rapid Spaceback. 
Eller så har du de trygge bestselgerne som VW Golf, Toyota Auris og Ford Focus. 

Utover det er det en grå masse av flere mer eller mindre ubestemmelige alternativer, og midt oppe i dette finner vi Opel Astra. 
Merket som var blant Norges største på 90-tallet har liksom ikke helt evnet å finne tilbake til hverken storformen eller kundene. 

Men etter å ha vært svært nære ved å bli nedlagt som følge av eierselskapet General Motors sin omstrukturering for et par år siden, besluttet ledelsen en ny langtidsstrategi som strekker seg fram til 2022. 

Opel Astras historie strekker seg så langt tilbake som til 1936, da forløperen Kadett først så dagens lys. 
Siden den gang er det laget 24 millioner biler. 
Og nettopp lys er et sentralt stikkord for den nye bilen, noe vi skal komme tilbake til. 

Se mer av bilen her 

Konkurransen i kompaktklassen er beinhard. 
Derfor har Opel lagt seg i selen for å ta helt bevisste grep på nykommeren. 

Det mest åpenbare er størrelsen. 
For større betyr ikke nødvendigvis bedre, skal vi tro tyskerne. 
Dermed er Astra blitt 4,9 cm kortere, 2,9 cm bredere og 2,5 cm lavere. 
Utover det er hjulavstanden minsket med 2,3 cm. Til tross for denne kokevask-prosessen er plassen innvendig forbedret betraktelig. 
Beinlengden i baksetet er 3,6 cm lengre, skulderplassen der er 2,4 cm bredere og hodeplassen i forsetene er 2,2 cm rausere. 
Ikke verst! 

Ligner Alfa 

Etter å ha hørt på Opels flerfoldige ekspert-ingeniører forklare seg om bilens fortreffelighet på en pressekonferanse, og etter å ha gransket utseendet, er vi likevel ikke helt solgt. 
Frontpartiet er etter vår mening gjespende kjedelig til tross for iherdige på å få bilen til å se både lavere, bredere og mer sporty ut. 

I takt med trenden for resten av klassen er sidene skarpet opp med markerte linjer og ei frekk hoftelinje som strekker seg fra rumpa og gradvis fallende fram mot forskjermen som et langt spyd. 
Hekken er det eneste på bilen med virkelig særpreg, og designet sender raskt assosiasjoner i retning Alfa Romeo Giluetta. 

På innsiden sitter voksne godt i baksetet og har grei plass til hodet, noe som slett ikke er tilfellet med mange konkurrenter i klassen. 

Seter er et satsingsområde for Opel, og de ergonomiske AGR-setene er oppgradert til å bli enda bedre. 
Nå kan du få dem med 8-veis el-justering, justerbar lengde på sittepute, massasje og ventilering. 
I tillegg kan du få varme i baksetene. 

Det er reine «Rusken-aksjonen» som har foregått på midtkonsollen for å rydde opp i Opels tidligere knappehysteri. 
Nå er det betydelig mer oversiktelig og enklere å betjene via berøringsskjerm på 7- eller 8-tommer. 
Men det er fortsatt mulig å gjøre dette enklere. 
Håper snart flere biler i dette segmentet får tilsvarende kommandosystem-løsninger som de vi finner på Audi og BMW. 
Det nye Intellilink-infotainment-systemet er kompatibelt med med Apple Carpay/Android Auto, og har alle nymotens fasiliteter som forventet. 

Se bilder av interiøret her 

Førerassistent-løsningen «Opel Eye» hjelper deg med å lese skilter, den har aktiv filskiftevarsler, kollisjonsvarsler og bremseassistent. 

Men den beste nyheten med nye Astra får du først når mørket faller på. 
På øverste utstyrsnivå (Premium) er nemlig LED Matrix-lys standard, noe som er helt nytt for biler i denne klassen. 

Det er såkalt intelligent LED-lys som selv regulerer fjernlyset i møte med trafikken rundt bilen. 
Ligger du bak en annen bil, vil det for eksempel spre lyset i størst mulig grad ut til sidene for å bedre sikten maksimalt. 

I praksis skal dette systemet gjøre at du kan se objekter langs veien 30-40 meter tidligere. 
I 80 km/t betyr det 1,5 sekunder tidligere, noe som i enkelte tilfeller kan være livreddende. 

Les også: 
Slik får du langt bedre lys 

En annen teknologi med høy show-off-faktor er Opel Onstar. 
Det kommer neste år til Norge, og er en form for servicehjelp. 
I tilfelle bilen ryker utfor en ulykke vil det aktivere SOS-knappen. 
Du kan også komme i kontakt med en sprell levende person som kan bistå deg med alskens ting du måtte lure på som raskeste vei til et bestemmelsessted eller et forslag til en god restaurant nær din destinasjon. 

Med en app skal du også kunne overvåke bilens tilstand som drivstoffmengde og lufttrykk i dekkene. 
Og du kan også fjernlåse bilen samt tute og blinke i tilfelle du skulle slite med å finne den igjen på p-plassen. 

God å kjøre 

Under panseret har Opel plassert sin serie av nye motorer. 
En tresylindret 1-liters motor ytende 105 hestekrefter, en 1,4-liter med 150 hestekrefter og en dieselmotor på 1,6-liter med 110- eller 136 hestekrefter. 
En 200-hesters bensinturbo kommer først senere neste år. 

Opel Norge forventer at 1,4-literen med manuell kasse og høyeste utstyrsnivå vil bli bestselger her til lands. 

Ute på landeveien langs den slovakiske landsbygda, er det ingen tvil om at Astra er blitt svært god å kjøre. 
Karosseriet er stivet av og tilbakemeldingene du får som fører er langt mer presise. 
Bortsett fra styringen som er litt «løs» på motorveien. 
Giroverføringen er også noe bak de beste i klassen. 

Av motorer får vi kjøre 1,4-literen, som yter greit i bilen. 
Men det er akkurat som den ikke harmonerer fullt ut med resten av bilen. 
Det blir mye bedre straks vi får lagt fingrene på en dieselvariant med 136 hestekrefter. 
Den kler Astra utmerket og byr på rikelig med krefter. 
(NB! 
Kommer kun i kombinasjon med automatgir i Norge.) 
Skikkelig sprek blir bilen med 200 hesters bensinmotor, men den kommer ikke til Norge før om en god stund. 

Den nye LED Matrix-teknologien på frontlysene gjør underverker for bilen under kveldskjøring. 
Det lyser opp rundt bilene vi kommer opp på siden av bakfra, og blender skånsomt ned nøyaktig der motgående biler ligger. 
Her imponerer Opel stort! 

Det kjedelige ytre til tross, så er det nesten så nye Astra triller i land en femmer på terningen. 
Men så er det andre ting som gjør at den ikke fortjener det. 
Utstyr som adaptiv cruise control begynner å bli rimelig utbredt selv i denne klassen, men det er ikke tilgjengelig på nye Astra. 
Ei heller head-up-display, selv om det er noe særere. 
Adaptivt understell har Opel valgt å kutte ut, men det mest sentrale er at de har utviklet en helt ny bil uten å si ett ord om ladbar hybrid. 
Hvorfor har de ikke det på agendaen? 
Jeg får ingen fornuftige svar. 

Bortsett fra den fenomenale lysteknologien og de enestående setene er det ingenting Opel Astra virkelig imponerer med. 
Prisen begynner på lokkende lave 224.900 kroner, og det er ikke verst. 
Særlig ikke når Premium-utgaven (fra 269.900 kr) leveres med elektriske AGR-skinnsportsseter, LED Matrix, Intellilink 900-infotainment med navi, ryggekamera og mye mer som standard. 

Nye Opel Astra er en bra bil på mange måter og har flere gode kvaliteter. 
Likevel hevder den seg ikke vesentlig utover de som allerede er på markedet i dag, og bortsett fra lysteknologien, så setter de ingen ny standard. 

Reiseomkostningene til denne reportasjen er dekket av importøren. 
Les mer her 
