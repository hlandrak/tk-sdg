«Vice» er en dystopisk film om mørkets fyrste i Det hvite hus
Dette Oscar-nominerte og karikerte dokudramaet om Dick Cheney er både tvilsom og underholdende historieskrivning. 

Om noen skulle være i tvil: 
Filmskaper Adam McKay er ikke ute etter å tegne et nyansert bilde av Dick Cheney, tidenes mest kontroversielle amerikanske visepresident. 
Han ønsker å minne oss om at Cheney sto bak det råeste «kuppet» i nyere amerikansk historie da han tilranet seg en uhørt stor makt over særlig amerikansk sikkerhets- og utenrikspolitikk. 

Om du tror at president Trump truer det amerikanske demokratiet, tar du feil, synes McKay å mene. 
Cheney gjorde større skade, først og fremst fordi han var så fordømt slu. 
Likevel pakker regissøren dette dystre bakteppet rundt en satirisk anlagt komedie. 
Han tar seg så store dikteriske friheter at de fleste historikere og politiske kommentatorer vil riste på hodet. 

For mange av oss andre er dette likevel underholdende, og for dem som har tilhørighet på venstresiden, er det som julaften i ekkokammeret. 

9/11 – et vendepunkt 

Cheney ble for mange en mørkets fyrste som etter terroranslaget 11. september 2001 sto i bresjen for amerikansk bruk av tortur og militær intervensjon. 
McKay fremstiller 9/11 som et vendepunkt i Cheneys politiske liv, der han kom i posisjon til å utnytte kaotiske omstendigheter og en svak president. 

Christian Bale spiller ham akkurat så fåmælt og infamt som han ga inntrykk av, men hvor den bunnløse kynismen og higen etter makt kommer fra får vi aldri noe godt svar på. 
McKay ser ut til å tilskrive hustruen Lynne (Amy Adams) mye av æren, da hun på et tidlig tidspunkt i forholdet ba ham ta seg sammen. 

Cheney hadde frem til da vist seg som en drukkenbolt uten ambisjoner, og han lover at han aldri mer skal skuffe sin kjære Lynne. 
Deretter går det bare én vei – rett til maktens tinder i Washington, D.C. 

Dystopisk maktskildring 

Denne historieskrivingen er tvilsom, men så er heller ikke dette et biografisk portrett man kan stole på, det er vel McKay den første til å innrømme. 
Han forsøker isteden å mane frem den dystopiske og paranoide atmosfæren som Cheney var med på å skape i maktens korridorer, sammen med sin mentor og senere håndlanger Donald Rumsfeld (Steve Carell). 

Det unike ved Cheney var at han fikk de mest uhørte forslag til å høres plausible ut, hevdes det. 
McKay illustrerer dette ved å la ham foreslå overfor presidenten og hans stab at de skal gå ut på plenen i Det hvite hus og onanere. 
Det høres naturligvis fryktelig smakløst ut, men er overraskende morsomt. 
Den festligste varianten inntreffer når Cheney og hans sentrale medarbeidere plukker sin optimale utenrikspolitikk fra en meny på en restaurant. 

Forblir en gåte 

McKay er på sitt beste når han på denne måten våger mest. 
Men han får problemer med å balansere disse retoriske krumspringene med den mer ordinære biografiske fortellingen. 
Han behersket disse overgangene mellom humor og alvor bedre i The Big Short – et dokudrama om den mentaliteten som gjorde finanskollapsen i 2008 mulig. 

Når han her knytter en montasje med krigs- og lidelsesbilder til utskiftingen av Cheneys «kalde» hjerte på et sykehus, blir det for banalt. 
Vi kommer ikke noe nærmere gåten Cheney. 
McKay lar det være åpent om Cheney skjulte sin ideologi bak nakne maktambisjoner eller om ideologien ble vekket underveis. 
Men å spekulere i det synes unødvendig: 
Det er forlengst slått fast at det dypt konservative grunnlaget alt var lagt da han startet sin politiske karriere. 
