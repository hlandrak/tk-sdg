Narkotikahandelen før Escobar
Vond fortelling om urfolket i Colombias narkokrig. 

«Birds of Passage» er en interessant og vond historie om urfolket i Colombias møte med narkotikahandelen, men som ikke slipper oss tett nok på karakterene. 

Fra slutten av 60-tallet til 80-tallet, lenge før Pablo Escobar blir et kjent navn, vokser en narkokrig frem nord i Colombia. 

Rapayet (José Acosta) ønsker å gifte seg med Zaida (Natalie Reyes). 
For å få råd til medgiften, en hel del geiter, kyr, og smykker, kjøper Rapayet og vennen hans Moisés (John Narváez) marihuana fra Rapayets onkel, og selger den videre til amerikanerne i Fredskorpset. 

Fredskorpset er der for å kjempe mot kommunisme, og de nyrike vennene skåler med dem for kapitalismen. 

Filmen er spilt inn i Guajira-ørkenen, hvor Wayuu-folket holder til. 
Mektige bilder av den flate, tørre og nesten ubeboelige naturen står i kontrast til Wayuu-kvinnenes kjoler i alle slags fargerike mønstre. 

Tidlig i filmen, møtes Rapayet Zaida for første gang, i en slående scene hvor de danser en slags rituell frierdans. 
Zaida har rød maling i ansiktet og en kjole med en slags kappe, som likner knallrøde vinger når den blåser i vinden. 

Alt her gjøres viktigheten av Wayuu-tradisjonene tydelige. 
Dette er også en av få scener i filmen hvor noen smiler. 

Zaidas mor, Úrsula (Carmiña Martínez) nyter stor respekt hos folket sitt, og frykter at familien skal glemme sine tradisjoner. 

Úrsula ser etter tegn og advarsler fra forfedrene. 
Hun forsøker å få Rapayet og den øvrige familien til å holde fast ved sin tradisjon, men en etter en brytes selv de helligste lover. 

Omtrent idet et skytevåpen avfyres, begynner filmen å likne mer på et klassisk narkodrama. 
Familiebånd, ære, og løfter er viktige – frem til det ikke lenger betyr noe som helst. 

Narkohandelen utvikler seg til en blodig, splittende krig. 

Fokuset er hele veien på menneskene, ikke på volden i seg selv, men hvordan Wayuu-folket ser på blant annet død og hevn. 

Dette perspektivet i en slik fortelling er interessant, men gjør at jeg også skulle ønske meg mer av nettopp menneskene. 
Tradisjonene og kulturen kommer godt frem, men individene gjør det ikke. 

Selv om det virker som det er ekte kjærlighet mellom Rapayet og Zaida, og mellom mor og datter, vises lite av dette, og av hva de underveis tenker om sin økende rikdom og bedrede levekår. 

Som nevnt før, smiles det nærmest aldri, ingen glede vises. 
Det er få karakterer jeg føler jeg blir kjent med, og ingen av dem på et dypere følelsesmessig plan. 

Denne distansen gjør at jeg sliter med å bli virkelig engasjert, og dermed heller ikke blir så dypt berørt. 
