Anmeldelse:Young Thug - «Barter 6» 

Uforløst solodebut fra en av rapscenens mest spennende vesener. 

ALBUM: 
Ved å først promotere sin nye fullengder som et debutalbum, for så noen få dager før release begynne å kalle skiva en mixtape, legger Young Thug seg inn i den forvirrende rekken av rapartister som på senere år har hvisket ut linjene mellom de to forskjellige utgivelsesformene. 

Forvirringen er dessuten stor rundt hvorvidt hele prosjektet kan sees som en diss til Thuggers gamle forbilde Lil Wayne. 
Orkestrert av Baby kanskje? 

En eller annen form for sjakktrekk i den pågående Cash Money-feiden er det i alle fall. 

Tidligere annonserte «Carter 6» har altså blitt til «Barter 6», men som solodebut — album eller ikke — er den på ingen måte like definerende som man hadde forventet. 
Enkelte vil muligens savne eks-partneren Rich Homie Quan, likevel er «problemet» her mer låtbasert enn noe. 

Det levner nemlig liten tvil om at Young Thug fortsatt er en av rapscenens mest spennende vesener, men «Barter 6» mangler desverre de skikkelig minneverdige øyeblikkene som vi istedet får håpe dukker opp når «Hy!£UN35» (aka Hi Tunes) slippes senere år. 
