Sony SP700N
Sonys øreplugger er helt trådløse. 
Ladeetuiet er i størrelse en mellomting mellom det til Bose og Sony, og føles litt større ut enn nødvendig. 

De er, i likhet med ørepluggene fra Bose, utformet som silikonpropper med vingefeste. 
Pluggene er i størrelse medium, men det følger med hele tre alternative størrelser, så her skal ikke passform være noe problem. 

De sitter imidlertid bra i øret, men på lik linje med ørepluggene til Bose, er de lette å rive ut av ørene skulle man komme borti dem. 

Pluggene kobles til telefonen med Sony-appen Headphones Connect. 
Det medfølger en voldsom innføringsguide i plakatform fra Sony, men selve fremgangsmåten ved tilkobling er enkel og tar kort tid. 
Det finnes også en ekstra app man kan laste ned, Sony Music Center, som lar deg samle alle dine musikktjenester på et sted. 

Appen er oversiktlig og fin, og gir deg muligheten til å stille inn hvor mye lyd du vil høre fra omgivelsene, samt hvordan balansen mellom bass og diskant skal være. 
I tillegg lar den deg styre musikken, i motsetning til Jabras app. 

Vi syns imidlertid det er litt irriterende at den stopper musikken i ett sekund hver gang du endrer på en innstilling. 
Det gjør opplevelsen litt mindre sømløs enn vi hadde ønsket. 

På selve pluggene er det to små gjennomsiktige knapper som gir deg funksjoner. 
På venstre plugg har du hurtigvalg for lydisolering. 
På høyre plugg kan du svare på/avslutte samtaler, og starte eller pause sanger. 
Ulempen med disse er imidlertid at de er lette å komme borti når du setter pluggene inn i ørene. 

En av fordelene med Sonys øreplugger skal være at du kan velge å bare bruke den venstre i handsfree-modus når du prater i telefonen. 
Og det er vel egentlig unødvendig å ha i den høyre pluggen dersom man kun skal prate i telefonen, da lyden kun kommer i venstre plugg. 

Ulempen er at lyden ikke er så god for personen i andre enden. 
For selv om man selv hører godt, er lyden for mottakeren litt hul og ullen. 

I instruksjonsplakaten står det at man kan bytte på de ulike lydmodusene ved hjelp av venstre plugg også i samtaler. 
Når vi prøver dette, bryter vi samtalen hver gang, så dette må gjøres i forkant av samtalen, ikke under. 

Lyden i Sonys øreplugger syns vi er helt ok. 
Det finnes flere muligheter til å stille inn lyden i appen, både ved å isolere lyd fra omgivelsene, eller ved å stille inn bass og liknende. 
Allikevel syns vi lyden er litt skarp og skrapete, spesielt på litt høyere volum. 
Selve musikken har god lyd, med en bass man ikke kan klage på, men vokalen trenger ofte litt for mye igjennom og gir et ubalansert lydbilde, samme hvor mye vi prøver å stille inn. 
