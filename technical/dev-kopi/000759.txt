FIFA 14
Et obligatorisk kjøp for «FIFA»-fans. 

Det er atter en gang høst. 
Tippeligaen går mot slutten. 
De fire store europeiske ligaene er i gang og Champions League fyller ukedagene med fotballmagi. 
Men kanskje viktigst av alt, det er endelig klart for en ny runde med Fifa. 

Serien som for noen år tilbake krasjlandet i sin debut på dagens konsollgenerasjon har likevel gjennom nyvinninger som «Tactical Defending» og «Player Impact Engine» befestet sin posisjon som det beste aller beste fotballspillet i konkurranse med Pro Evolution Soccer. 

I opptakten til årets spill har mye av fokuset fra EAs side vært på nyheter som bare er forbeholdt PS4 og Xbox One. 
Derfor var det med skrekkblandet fryd at jeg samlet to av mine mest erfarne sparringspartnere for å endelig bryne oss på årets utgave. 
For spørsmålet er som alltid, hva er nytt? 
Og hvor mye bedre er serien blitt siden sist? 

Alt flyter bedre 

For i år som i fjor og året før det er det igjen snakk om små praktiske forandringer og tekniske justeringer som skal få helheten til å skinne mer enn fjorårets utgave. 
Og der har EA nok en gang lyktes, spesielt hvor det teller som mest – på banen selvfølgelig. 
Men før jeg tar deg med ut på gressmatta må jeg nevne at menyene har fått en sårt tiltrengt overhaling. 

Alt flyter bedre enn noen gang, samtidig som den Myspace-inspirerte designen er oversiktlig og lekker – noe den utmerkede karrieremodusen og «Fifa Ultimate Team» nyter veldig godt av. 
Også soundtracket er bedre og langt mindre irriterende enn på lenge med aktuelle artister som for eksempel Chvrches, Disclosure, The 1975 og Vampire Weekend. 

På gresset er det også færre irritasjonsmoment enn noen gang. 
Mye av æren for det skal dine medspilleres styrkede intelligens ha. 
I forsvar presser de fornuftig i forhold til dine taktiske valg og ikke minst med forståelse for situasjon og plassering på banen. 
I angrep beveger de seg enda mer imponerende: 
"I fjor hadde ikke det der vært mulig" – jubler en av kompisene mine etter å ha avsluttet et mønsterangrep med en høytflyvende stupheading – samtidig som jeg river meg i håret. 

Og en kjapp titt på reprisen understreker poenget hans. 
For i forkant av innlegget lurer Basels Marco Streller seg ut av offsideposisjon og bak backen min på Van Persie-vis, før han flyver inn 2–0 mot mitt Parma. 

Angriperne er hele tiden på hugget og gir deg endelig muligheten til å sende de lekre gjennombruddspasninger, FIFA 13s absolutte akilleshæl. 

Et obligatorisk kjøp for FIFA-fans 

Ballfysikken er også blitt mer realistisk og er med på å skape uforutsigbare pasninger, mottak og ikke minst skudd. 
Og selv med en del av assistanse-alternativene på flyter banespillet bedre enn hva FIFA-serien eller Pro Evolution Soccer noen gang har gjort. 

Sammen med velkomne justeringer av «First Touch» (Messi og Ronaldo har nå veldig sjelden begredelige mottak) og «Player Impact Engine» (mer realistiske dueller og færre hysteriske fall) er FIFA 14 denne konsollgenerasjonens aller beste fotballspill. 

FIFA 14 er et fantastisk spill, men ikke uten mangler. 
Grafikken ser utdatert og uinspirert ut og presentasjonen før og etter kamp er fortsatt hakkete og upolert. 
Men med årets realistiske og underholdende banespill kombinert med de utallige offline og online-modusene serien har bygd opp gjennom de siste årene er FIFA 14 nærmest et obligatorisk kjøp for deg som fotballfan. 

Del dine meninger om «FIFA»-spillene i kommentarfeltet. 
