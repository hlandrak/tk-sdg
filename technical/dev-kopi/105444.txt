Konsertanmeldelse:Astrid 

Astrid Smeplass skinner når hun bryter gjennom den kule fasaden. 

STED: John Dee, Bylarm 

PUBLIKUM: ca. 400 (fullt) 

John Dee er fullt av folk og forventninger. 
En av Bylarms store snakkiser og mest lovende transformasjoner inntar scenen. 

Stemningen i salen minner fælt om Truls-konserten samme sted for to år siden, rundt den tiden da 16 år gamle Astrid Smeplass med kassegitaren sjarmerte seerne fra Idol-scenen. 

Hun er nå 18, har kvittet seg med etternavnet og tatt cred-steget inn i «kul og mystisk», med matchende svart attyre og dronene synther. 
Demonstrativt langt unna den bedårende TV-fremtoningen. 

Singelen «2 AM» låter hjerteskjærende i sin liveinkarnasjon, og bekrefter at Astrid har tatt steget i riktig retning. 
Backet av en trommis og en fyr på keys, dusjer hun salen i vellyd. 

I løpet av den tildelte halvtimen sender trønderjentas pustende falsett og elektroniske R & B tankene til BANKS, Jessie Ware (på nydelige «Hyde») og Megan James fra Purity Ring (på basstunge «Never Gets Old»). 

Hun vil ikke spille på sex, men tør likevel å synge «I’m gonna make him touch me there/I’m gonna make him pull my hair», på den svakeste låten for kvelden, «Ran Out Of Tears». 

Den «nye» innpakningen er ikke upløyd mark, og hun strever tidvis med å opprettholde den kule fasaden. 

Men det åpner for at den boblende Astrid Smeplass vi husker fra skjermen skvetter opp fra mørket og den overflødige Waldorf-synthen hun skjuler seg bak. 
Det er øyeblikkene hun glipper masken at hun virkelig kobler med publikum. 

Og det er da man forstår hva slags stjerne vi har med å gjøre. 
