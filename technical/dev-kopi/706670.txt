Sobert narkodrama
FILM: 
Beautiful Boy fortel edrueleg om narkoman son og familien hans, men manglar litt på å treffa emosjonelt. 

Beautiful Boy 

Sjanger: Drama. 
Med: 
Steve Carell, Timothée Chalamet, Maura Tierney, Amy Ryan. 
Regi: Felix Van Groeningen. 
Nasjonalitet: USA, 2018. 
Lengde: 
2 timar. 
Aldersgrense 15 år. 

Du får litt ekstra lyst til å vera med sonen din når du ser «Beautiful Boy». 
Filmen er basert på den sanne historia - og dei sjølvbiografiske bøkene - til far og son David og Nic Sheff, og handlar om marerittet dei har vore gjennom. 

Journalisten David (Steve Carell) bur med kone nummer to (Maura Tierney) og to små barn i eit fantastisk hus med stor hage og skuggefulle tre i solrike California. 
Men også 18 år gamle Nic (Timothée Chalamet), som David har frå eit tidlegare ekteskap, bur der. 
Familien er ressurssterk, dette er kreative folk i øvre middelklasse, dei lever eit privilegert liv. 
Men ei natt kjem plutseleg ikkje Nic heim. 
Det viser seg at han har rusa seg i fleire år - og frå han nå oppdagar metamfetamin går det stort sett bratt nedover. 

Filmen handlar mest om farens forsøk på å prøva å redda sonen, nest mest om Nics kamp med seg sjølv og tredje mest om mora og stemoras forsøk. 
Det er, som ein kan forventa, ei historie som vekslar mellom håp og pessimisme, oppturar og nederlag, i den katastrofen av hendingar som rammar familien. 
Han vekslar også mellom notid og farens minne frå sonens barndom og oppvekst. 
Sånt som altså får deg til å villa gå heim og ha fine augneblink med sonen din. 
(Sjølv om sonen din sannsynlegvis er mindre sentimental, og helst vil spela fotball med ein kompis eller ta ein runde på iPaden...) 

Carrell gjer ein overtydande jobb som den fortvila faren, både i sterke og svake augneblink, både når han handlar «rett» og når han handlar «feil». 
Chalamet imponerer minst like mykje som sonen, som jaktar den ultimate rusen samtidig som livet hans imploderer - og er nominert til prestisjetunge Golden Globe for rolla si. 

Alt er flott filma, musikken understrekar tydeleg korleis me bør føla. 
Det merkelege er at eg ikkje følte så veldig sterkt, at filmen ikkje treff i magen slik han burde. 
Eg kan jo styra meg for Hollywood-filmar som blir for klissete og sentimentale - slik dei gjerne blir når dei skal ta for seg store og emosjonelle tema. 
«Beautiful Boy» går heldigvis ikkje i den fella. 
Men eg lurer på faktisk på om det heile blir for sobert, for flinkt og nøkternt til å røra skikkeleg. 

Nei, eg får heller gå heim og vera med sonen min. 
