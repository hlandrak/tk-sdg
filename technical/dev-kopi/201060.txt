Citroën sikter på ungdommen med C3
Citroën er på vei med en helt ny C3. 
Vi har testet, og lar oss imponere – nesten. 

Små biler er med årene blitt veldig bra. 
Etter at produsentene skjøv hjulene lenger og lenger ut i hjørnene har både sporvidde og akselavstand tatt igjen bilene i både en og to klasser over. 

Det gir positive utslag i kjøreegenskaper og komfort. 
Samtidig gir det bedre innvendig plass, som en følge av at hjulhusene ikke sitter like mye i veien. 

Store endringer 

Nye 
C3 skiller seg kraftig fra utgående modell, som på mange måter skled inn i mengden som nok en anonym bil, helt ulikt Citroën. 

Med den nye modellen velger Citroën igjen å være litt særegen, og her har de tatt opp noen av designelementene som ble innført på Cactus. 

Lik det eller ikke, men de sorte fenderne langs sidene har fått sin plass, selv om de ikke er like store som på Cactus. 
I tillegg er de ordinære hovedlyktene fra utgående modell borte, til fordel for et tredelt sett som også handler om å like eller ikke like. 

For å forstå hvorfor de har laget bilen som de har gjort, så er det viktig å se på hvilken målgruppe de sikter til. 
I Frankrike kommer dette til å bli den yngre garde, nettopp de som liker at taket og andre detaljer er i en kontrastfarge, og at man finner igjen detaljer hist og pist som går igjen flere steder. 
Mini har tråkket denne løypa en stund, det samme har Fiat gjort med sin minste modell, 500. 
Nå er det altså Citroën sin tur, men historisk sett har ikke småbilene endt opp hos den yngre garde i Norge. 

De har som regel endt opp hos pensjonistene. 

2+2 

Under panseret vil det være to bensin- og to dieselmotorer som tilbys. 
Begge bensinmotorene er tresylindrede, på henholdsvis 82 og 110 hestekrefter, mens begge dieselmotorene er firesylindret, og yter 75 eller 100 hestekrefter. 

I Norge vil bilene utvilsomt selges med bensinmotorer, og vi må faktisk si at disse kler bilen svært godt. 

På dette området har PSA-konsernet rett og slett gjort en veldig god jobb, og og de tresylindrede motorene kler til og med langt større biler enn C3. 

Vi har kjørt bilen med både manuelt gir og automat. 
Sistnevnte blir kun å få i kombinasjon med den største dieselmotoren, og gjør en helt akseptabel jobb så lenge du ikke forventer at C3 blir en sportsbil. 
Jo da, den har en Sport-knapp også, uten at den blir hissig av den grunn. 
Den manuelle kassen har 5 trinn, uansett hvilken motor du kombinerer den med. 

Smått, men godt 

Prisene på bilene er foreløpig ikke klare, men prisforskjellen mellom 82 og 110-hesteren vil avgjøre hvem som er å foretrekke. 

Vi må likevel rose selv 82-hesteren for å være et godt alternativ, for den kler den lille doningen på en overraskende bra måte. 

Vi savner litt dreiemoment akkurat ved igangkjøringer, men når man først har fått bilen i bevegelse har den dreiemoment nok til å håndtere den lette bilen, som veier rett over 1000 kg. 

Hardt, men funksjonelt 

Innvendig er det meste tiltalende, selv om nærvær av hardplasten ikke er veldig godt skjult. 
Dørpaneler, dashbord, og midtkonsoll – alt er ekte hardplast. 
Riktig nok har de kledd deler av dashbordet i samme stoff eller skinn som setene. 

Det skjuler likevel ikke så mye, og er mer som et designelement å regne. 

Det skal sies at bilen er godt utstyrt, og har den samme 7-toms skjermen som sine øvrige slektninger i PSA-gruppen. 
Dessverre har ikke Citroën klart å utnytte alle muligheter til lagringsplasser og lignende. 
Eksempelvis er det ingen naturlige steder å legge mobiltelefonen. 
Enten er lommen for liten, eller for glatt, eller så står det allerede en kopp der. 
Knappene helt nederst i midtkonsollen er bitte små og vanskelige å finne, for ikke å snakke om å lese hva som står på dem. 

Med kopper eller flasker i koppeholderne vil du heller ikke finne dem, uten at du vet om dem. 

Fine funksjoner 

Citroën skal ha ros for å ha utnyttet den øvrige plassen, og bak rattet får man lett følelsen av at dette er en større bil enn den faktisk er. 

Ros vanker det også til den har en fireveis justering av rattet som faktisk fungerer. 

Her kan du trekke rattet akkurat så mye til deg eller fra deg som du ønsker – og litt til. 
Vi ser alt for ofte at denne funksjonen ofte går fra ille til verre, enn fra god til bedre. 
Det er også veldig mye luft og volum inne i kupéen. 
Dette bidrar til en langt mindre klaustrofobisk følelse i det som fortsatt må sies å være en småbil. 

Av konkurrentene det er mest naturlig å sammenligne med, finner vi biler som VW Polo, Opel Corsa, Ford Fiesta og deres like. 

Dypt og stort 

Bagasjerommet er oppgitt til 300 liter før stolleken begynner. 
Et såpass stort volum skyldes blant annet at bagasjerommet er dypt. 
Når du først har åpnet bakluken, så er gulvflaten langt der nede et sted. 

Dette er en klar fordel for volumet, men ikke like gunstig dersom du trenger et flatt bagasjeromgulv når ryggen på baksetet er lagt ned. 

C3 vil forresten kun bli å få med fem dører, som bilen på bildene. 
De forteller også at det heller ikke vil komme andre karosseriversjoner senere. 
En ny C3 Picasso kommer med andre ord ikke. 

Leketøy med mening 

Som en liten gimmik har Citroën installert et dashbord kamera i speilhuset. 
Dette fungerer som slike kameraer flest, og tar kontinuerlig opp film i loop, som slettes automatisk. 
Dersom en G-sensor merker at du har vært involvert i noe uregelmessig, så sletter den ikke opptaket lenger. 

Du kan også manuelt gi den beskjed om at du ønsker å spare på et opptak. 

Da sparer den innholdet 30 sekunder tilbake i tid, og et minutt frem. 
Vi fikk faktisk bruk for denne funksjonen i Barcelona sentrum, etter at en scooter kjørte inn i en bil rett fremfor oss på lanseringen. 
Vi ba kameraet spare opptaket, og kunne dermed se det hele om igjen. 

Alt i alt må nye C3 sies å være en morsom, praktisk og annerledes bil. 
Når den i tillegg gjør en god figur ute på veien, så er mye av pakka tilstede. 
Dessverre kjenner vi ikke prisene enda, og da blir det vanskelig å bedømme den opp mot konkurrentene, men dersom prisene er riktige vil dette klart være en bil å regne med. 

TABELL 
