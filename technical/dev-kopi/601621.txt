Pomp og paranoia
Årets minst overraskende nyhet fra musikkfronten: 
Muse har laget et konseptalbum om det lille mennesket fanget i det store systemet. 
«Verden blir styrt av droner som bruker droner for å gjøre oss alle til droner,» som vokalist Matt Bellamy har forklart. 
OK, så kan fyren kanskje høres ut som en klassisk konspirasjonsteoretiker. 
Men bare det at han — ulikt stort sett alle andre moderne rockstjerner - faktisk tør å stå for noe, avtvinger respekt. 
«Drones» er et hardere, mer krevende album enn «The 2nd Law» (2012). 
Britene har likevel sin sans for det bløtkakeaktig overdådige i behold. 
Og inspirasjonskildene deres er stadig nesten komisk åpenbare. 
«Dead Inside», for eksempel, låner både rytmikk og harmonier fra 80-talls-Queen. 
Metalliske «Reapers» kunne ha vært en Judas Priest-låt fra samme tiår. 
Åpningene på «Aftermath» og «The Globalist» løfter det meste fra henholdsvis Dire Straits' «Brothers in Arms» og Ennio Morricones spagettiwestern-soundtracks. 
Og avrundingen på det hele er pur Spinal Tap: et stykke høystemt, gregoriansk-klingende korsang. 

Ingen som har fnyst - eller ledd - av Muse, kommer til å slutte etter dette. 
Men ingen som elsker dem, kommer heller til å elske dem mindre. 
