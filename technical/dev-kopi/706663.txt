Hva skjer nå datteren blir fengslet for mord?
KRIM: 
Gyldendal satser stort på at Mattias Edvardsson blir årets krim-konge – jeg tror det kan lykkes. 

Mattias Edvardsson: 
En helt vanlig familie. 
Krim. 
Oversatt av Jørn Roeim. 
448 sider. 
Gyldendal. 

Mattias Edvardsson får antakelig sitt internasjonale gjennombrudd med «En helt vanlig familie». 
Boken er allerede solgt til 30 land, inkludert en stor avtale med USA. 

Vi møter en familie i Lund i Sverige: 
Presten Adam, juristen Ulrika og deres 19 år gamle datter Stella. 
En dag raser alt sammen. 
Stella blir anklaget for mord og varetektsfengslet. 

Tilbake står de fortvilte foreldrene som ikke forstår hva som har skjedd, eller hvordan de kan redde datteren. 

Faren, presten, forteller i første del av romanen. 
Han får sjokk, og tror at alle lyger for ham, han starter sin egen etterforskning og snakker med mange involverte. 
Midtveis overtar datteren fortellingen, og til sist får moren gi sin versjon. 
Dette er en snedig måte å nøste opp historien på, der det gis ut litt og litt informasjon. 

Edvardsson er flink å skape spenning, og borer seg dypt inn i familiens indre liv. 
Han har komponert en heftig bladvender om en tre personer i krise. 
Sjangeren beskrives som «domestic suspense» – som kan oversettes til spenning innad i familien. 
Boken handler nesten bare om familien – veldig lite om mord. 

Er datteren virkelig skyldig i drap? 
Og hvis hun er det, er mor og far villig til å bryte loven og sine egne prinsipper for å redde henne? 

Edvardsson skriver lett og uanstrengt, uten de store, språklige krumspringene – sidene raser forbi. 

Det eneste jeg ikke liker med boken, er at den er så vanlig. 
Familien ser på «Idol» og datteren jobber i kassa på H & M. Minste felles multiplum. 
Familien har ingen spesielle vaner eller særheter. 
Språket sprenger heller ikke nytt land, det legger seg midt i gata. 
Men sånn skal det skal nok være. 
Det ligger i tittelen – «En vanlig familie». 
