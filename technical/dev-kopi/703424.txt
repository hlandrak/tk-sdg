Enhjørninger og ostepop
Sprell, kaller Ida Eva Neverdahl det hun gjør. 
Og sprelsk er det. 

22-åringen fra Stavanger, nå student i Bergen, ble bredt presentert i Aftenbladet allerede som 17-åring. 
Siden har hun tegnet og tegnet, blant annet i bladet "Nemi". 
Det er derfra disse stripene stammer.Stilen er en annen enn Lisa "Nemi" Myhres, men de deler begge fascinasjonen for det eventyrlig mystiske. 
Den første Nemi-samlingen het "Enhjørninger og avsagde hagler", og enhjørninger er en høyst vesentlig del av Neverdahls nye tegneseriebok. 
Avsagde hagler er det derimot lite av, men det dukker opp noen snauskaller med støvler her og der. 

Om det finnes noe budskap, er det at kjærlighet kan forandre verden. 
All you need is love, love is all you need. 
Tar du en skinhead på skallen, føles det ut som en enhjørning. 
Så klapp dem på hodet og kjenn at verden blir bedre. 

Lys og mørke 

Neverdahl har samtidig sine mørke sider, som når Det kosmiske allmektige enhjørningshodet utsletter en verden basert på gelé og kos. 
Beboerne henfalt til ondskap og egoisme, og dermed måtte planeten sprenges. 
Problemet var egentlig at det kosmiske vesenet hadde mistet vennen sin, men da han dukket opp, lagde de en planet av kattepoter og levde lykkelig. 

En noe snodig historie? 
Vel, den passer inn i Neverdahls univers. 
I hennes verden av magi finnes både himmel og helvete, balansert mot en dose hverdagsrealisme. 

Vi ser det hele gjennom øynene til jenta Lulu. 
Undres om noen noen gang vil elske meg høyt nok til å stalke gjennom bildene mine på Facebook daglig , undrer hun i en stripe. 
I en annen smekker hun til Gud og ber ham om å skjerpe seg. 

Aksel Hennie 

Enhjørninger er gjengangeren. 
Fabeldyret dukket også opp i hennes forrige tegneseriebok, reiseskildringen "Moskva" skrevet sammen med Øystein Runde. 
Der forvandles en omon, en russisk politisoldat, ved hjelp av kos og omsorg til en langt fredeligere omonhjørning. 
I boka rir også en skaphomofil Putin på en flyende hest, riktignok uten horn. 

Presidenten slipper ikke helt unna denne gangen heller, presentert blant "kjentfolk i godtrusen", men yndlingskoseofferet er nå Aksel Hennie. 
Dessuten er Miley Cyrus med, sangeren som gjorde rumpegnikkingen "twerking" til et begrep. 
Dermed får vi også en twerkehjøring i boka, i tillegg til tatoohjørning, julehjørning og pilshjørning. 

Ostepopforbudet 

Ikke alle enhjørninger ser ut til å ha det like bra, som den muterte Tsjernobyl-hjørningen. 
Da står det bedre til med ostepophjørningen, selv om lukten kan være sjenerende. 

En lang historie er viet oppføringen av ostepop på den norske narkotikalisten "på grunn av produktets berusende egenskaper". 
Dermed blir Lulu involvert i en nazistisk undergrunnsbevegelse som produserer ostepop av ostesnerk, apeessens, delfiner, bartesmuss og fleskejus. 
Hun lager isteden ostepop av banden og inviterer vennene sine til etegilde. 
En lykkelig slutt, a la Neverdahl. 

Hun har lagt til mellomnavnet Eva siden forrige bok, selv om døpenavnet er Ida Margrethe. 
Imidlertid het bestemoren Eva, og dermed blir Ida Eva kunstnernavnet. 
Hun opererer også som Jelly Vampire, blant annet på nettstedet Deviantart. 

Enhjørninger 

At enhjørninger er et sentralt tema i boka, er ikke så rart. 
De er mytologiske skapninger som passer bra i Neverdahls verden. 
De representer eleganse og renhet, samtidig som de har et horn som kan rive buken opp på en neshorndrage. 
Du kødder ikke med en enhjørning. 

Dessuten er de gjengangere i tegneserier og filmer, omfavnet av både Lisa Simpson og Powerpuff-jentene, og de ga navn til båten i Tintin-historien "Enhjørningens hemmelighet". 

I "My Litte Pony" finner vi en hel flokk av dem, og dermed plasser Neverdahl seg midt i et av tidens mer sære fenomener. 
Bronies er mannlige tilhengere av ponni-figurene, et fenomen som dukket opp i kjølvannet av tegnefilm-serien "My Little Pony: Friendship is magic", lansert i 2010. 
Ordet brony er satt sammen er bro (brother/kompis) og pony, i flertall bronies.My Litte Pony ble lansert av leketøysprodusenten Hasbro på 80-tallet og har siden vendt tilbake flere ganger som figurer og tegnefilmer. 
At voksne menn plutselig har begynt å like dem, kom fullstendig overraskende på Hasbro. 
Men et marked er et marked, og My Little Pony-klær lages nå i mannestørrelser og seriene er på plass i tegneseriebutikker blant Batman, Hellblazer og annet hardt stoff. 
Ta en tur på Outland. 

Budskapet om kjærlighet, omsorg og vennskap appellerer altså sterkt til noen menn, og kanskje er en Care Bears-kult det neste? 

Ida Neverdahl har uansett seriestriper som burde appellere til lyse sinn med mørke skygger og mørke sinn med lyse innslag. 
Sprelsk er det i hvert fall. 
