Sex, brystmelk og sosialdemokrati
Geir Gulliksen gaper over litt for mye. 

En godt voksen mann hjelper en fremmed yngre kvinne, en nybakt mor med melkespreng, med å tømme brystene for melk i bryllupet til datteren til partilederen i det sosialdemokratiske partiet. 
Slik åpner «Se på oss nå». 
Det høres komisk, nærmest parodisk ut, og det er det også. 
Men i de små, mellommenneskelige detaljene er alt dypt gjenkjennelig: hvor pinlig det kan være å bli avslørt og hvor usikker man kan føle seg i møte med andre. 

Hans Kaasajordet jobber i kommunikasjonsbransjen og er gift med en helsebyråkrat. 
Så treffer han en annen kvinne, og ting begynner å rakne. 
På veien blandes en hel del ytre faktorer inn i bildet: sosialdemokratiets tilstand, kommunikasjonsbransjens makt, brystmelkens betydning og den moderne mannens identitetskrise. 
Plottet spriker i alle retninger, på godt og vondt. 

Gulliksen dykker nesten skamløst ned i den vellykkede middelklassens nevroser. 
Han er god, kanskje for god, til å gjøre narr av den urbane middelklassen. 
Ironisk nok er det når Gulliksen prøver som hardest at han får identitetsspørsmålene til å virke ubetydelige. 
Det er som om det blir tydelig at dette er mennesker uten problemer, som desperat prøver å finne noe å bry seg om. 

I bunn og grunn er det en roman om tomsomheten som går i oppløsning. 
Hvor vanskelig det er å innrømme, både for seg selv og den andre, at det livet man kjenner og er vant til ikke lenger går, at noe har forandret seg, og at det ikke er noen vei tilbake. 
Kjærligheten er umulig, den betyr aldri det samme for begge, den kan ikke vare. 

Se på oss nå, sier Gulliksen. 
Se på oss i den øvre, kulturelle, kompliserte middelklassen, vi som prøver å få det vellykkede, heterofile ekteskapet til å fungere, og som mislykkes. 
Det er som om romanens blikk på disse personene hele tiden veksler mellom latterliggjøring og omsorg, mellom parodi og hyllest. 
Det er dette som gjør boken god, men det er gjør den også litt retningsløs og vilkårlig. 
