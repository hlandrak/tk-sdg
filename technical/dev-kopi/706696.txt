Deilig feelgood om utrolig vennskap
At en filmhistorie er tradisjonell og forutsigbar, betyr ikke at filmen ikke er en herlig opplevelse. 
«Green book» kunne vært bedre, men gleder med sin humor og varme. 

Green Book 

Sjanger: 
Biografisk dramakomedie. 
Nasjonalitet: USA 2018. 
Regi: 
Peter Farrelly. 
Manus: Nick Vallelonga, Brian Hayes Currie, Peter Farrelly. 
Skuespillere: Viggo Mortensen, Mahershala Ali, Linda Cardellini. 
Lengde: 
2 timer 9 min. 
Aldersgrense: 9 år. 
Kinopremiere: 1. februar. 

Du har sett og hørt historien mange ganger før: 
To mennesker med svært forskjellig bakgrunn og verdisett, som heller ikke har mye sans for hverandre, blir tvunget til å tilbringe tid sammen. 
Toleranse, respekt og vennskap vokser fram. 
Og så viser det seg at de har viktige ting å lære av hverandre. 

Smil gjennom tårer, det er håp for menneskeheten. 
Vi må bare gi hverandre en sjanse. 
Hurra! 

Det er en grunn til dette feelgood-temaet brukes igjen og igjen. 
Det funker! 
Vi kan alle relatere til det. 
Og det inspirerer oss til å bli mer åpne og tolerante for det som er fremmed og annerledes. 

Golden Globe-vinneren «Green Book» er til og med basert på en utrolig feelgood-historie fra virkeligheten. 
Det gir så klart en ekstra dimensjon. 

Pianisten og utkasteren 

Dr. 
Don Shirley (Mahershala Ali) er en høyt utdannet og anerkjent konsertpianist. 
Dannet, sofistikert og ikke så lite av en snobb. 
Og han er svart. 
Året er 1962, borgerrettskampen i USA er så vidt begynt. 
Når han skal på turné i de rasesegregerte sørstatene, trenger han både sjåfør og en som kan ordne opp når det røyner på sånn rasismemessig. 

Han finner én mann som kan fylle begge rollene. 
Italienskættede Anthony «Tony Lip» Vallelonga (Viggo Mortensen) jobber som hardhendt nattklubbvert og utkaster. 
Litt enkel, men gatesmart så det holder. 
Han lever godt og selvsikkert med sine tradisjonelle, italienske verdier og hete temperament. 
Smårasistisk er han også, slik «alle» i miljøet hans er. 
Da han blir arbeidsledig, er turneen en kjærkommen inntekt for familiefaren. 

Allerede før bilen med Tony bak rattet og Dr. Shirley i baksetet har rullet ut av New York, vet vi hvor historien går. 

Tittelen «Green book» henspeiler på en datidens reiseguide for afroamerikanere på tur i sørstatene. 
Hvilke restauranter kan de spise på, hvilke hoteller tar imot dem, og så videre. 

Sjokkerende nok. 
Men rasespørsmålet får ikke så stor og dramatisk plass som ventet. 
Mellom Tony og Dr. Shirley er det også en klassekonflikt, og det er utviklingen av deres relasjon som er mest sentral. 

Regissør Peter Farrelly, mannen bak komedier som «Dum og dummere» og «Alle elsker Mary», har igjen et godt grep om humoren. 
Som krydder til det mellommenneskelige dramaet mellom de to motpolene. 

Trygt og tradisjonelt drama 

Men på dramasiden Farelly har tatt for trygge og tradisjonelle valg. 
Han trykker på alle de «rette» følelsesknappene, og musikken ligger litt i forkant og forteller oss hva vi skal føle nå. 
Det, sammen med kjappis-dialog som er så velbrukt i komediesjangeren, bidrar med et glatt Hollywood-preg filmen hadde klart seg helt fint uten. 

Til gjengjeld har «Green Book» en perfekt rollebesetning. 
Både Viggo Mortensen og Mahershala Ali er fortjent Oscar-nominert. 
Begge er troverdige og flerdimensjonale i sine eksentriske roller, og har en herlig kjemi. 
Begge gjør roller som ligger langt fra de de er kjent for tidligere, og løser det suveren. 

Også Linda Cardellini som Tonys kone Dolores gir en herlig og hjertevarm tolkning av en rakrykket og tøff italiensk husmor. 
