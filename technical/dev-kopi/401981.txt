Filmanmeldelse:«Alita: 
Battle Angel» er vakker, men mangler følelser 

Alita er søt og fryktelig sterk, men emosjonelt mangelfull. 

Det kan være artig med kyborger, men jeg foretrekker nå allikevel en gang mennesker av kjøtt og blod. 
Kall meg gjerne gammeldags. 

Men hvis maskinene likevel skal være menneskelignende og ha egenskaper som ligner på våre, må det være på et høyt fungerende nivå – for eksempel Blade Runner 2049. 
Det er begrenset hvor fascinert jeg blir av enda et par robothender med fantastiske egenskaper eller av nok en kjemperobot med menneskelignende hode. 
Det må jeg bare være ærlig å innrømme. 

I rekken av kyborgkarakterer scorer Alita sånn omtrent midt på treet. 
Hun er riktignok søt, nesten til å spise opp, men samtidig litt for full av tilsetningsstoffer. 

En velfungerende actionfilm er jeg alltid klar for. 
Der klarer Alita seg ganske godt, spesielt for yngre mennesker, vil jeg tro, slike som fortsatt har til gode å se alle de gamle filmene. 

Dette tenker jeg ofte på. 
At mange av historiene som fortelles i mainstream-feltet nå, fungerer fordi teknologien har nådd et nivå hvor alt ser fantastisk ut, uavhengig av om historien er god eller ikke. 
Det er noe perverst over dette, og på sikt vil det kanskje bli vanskeligere å vite hva kvalitet er for noe. 
Hvem vet? 

En vinnende cocktail 

Manusforfatter James Cameron og medforfatter Laeta Kalogridis, som også hadde en finger med i spillet på Camerons Avatar, leker med størrelser som de med god grunn skjønner kan være en vinnende cocktail. 

Et pent ansikt med en delvis ødelagt robot-torso, store, fuktige øyne og et hjerte som er sterkere enn alle andre kjente energikilder. 
Med andre ord en skjør ung kvinne med, skal det vise seg, kjempekrefter. 
Krefter hun ikke er klar over at hun har, som så klart er langt bedre enn om hun hadde visst om dem hele tiden. 
Og alt dette altså i en forseggjort postapokalyptisk verden som bevisst låner elementer fra tidligere cyberpunk-suksesser. 

Dette er en potensiell vinneroppskrift, noe som forklarer hvorfor Cameron har hatt dette prosjektet på blokken i snart 20 år. 
I kombinasjon med spektakulære bilder og scenografi, jevnt høy temperatur, en kjærlighetshistorie samt Christoph Waltz som vitenskapsmann som savner sin døde datter, blir resultatet absolutt severdig. 

Ikke så opptatt av følelser 

Dessverre er det vanskelig å føle stort. 
Jeg mistenker at det kan ha med regissør Roberto Rodriguez å gjøre. 
Han kan for så vidt mye når det gjelder action-regi, men det med følelser har han aldri vært interessert i, i hvert fall ikke på film. 
Og det er en hemsko, rett og slett, i en historie som dette, som jeg fornemmer ønsker å være emosjonell i tillegg til å være tøff. 

Et annet problem er at Alita, selv om hun spilles på en high-tech og stop-motion-aktig måte av Rosa Salazar, oppleves som en ganske lukket skikkelse. 
Det er en computergenerert, dukkeaktig følelse over henne. 
Det skaper avstand, i hvert fall for min del. 

Det begynner å bli vanskeligere å være original i sci-fi-sjangeren. 
Postapokalyptiske byer begynner det etter hvert å bli mange av. 
Også byer med andre byer svevende over. 
I hvert tilfelle skal regelsett etableres og aksepteres, og det at alt ser lekkert ut, er ikke lenger nok i seg selv. 

«Det er en hard verden. 
Det gjelder å være fokusert på drømmen sin», sier Hugo, som Alita forelsker seg i. 
Og drømmen er, som alltid, å komme seg videre, vekk, til den bedre verdenen der oppe. 
Naivt, skal det vise seg. 
Som alltid. 

Aseksualitet 

Jeg forstyrres av aseksualiteten i kjærlighetshistorien. 
Hva har Hugo og Alita tenkt å gjøre med hverandre? 
Sitte på taket og kysse? 
Selv om Alitas drakt er trykksensitiv, fortelles vi ingenting som tyder på at hun, eller han, for den saks skyld, har forutsetninger for å forstå hva det vil si å ha en menneskekropp, med alle dens muligheter, på godt og vondt. 

Jeg skal la det ligge. 
Men våpensystemet som Alita har bygd inn i, seg kommer i det minste fra Mars og heter Panzer Kunst. 
Det skjønner jo til og med jeg at er bra. 

Dusørjegerne er harde, Motorball-sporten nådeløs, systemet kynisk og hele filmen er et opplegg til en oppfølger, viser det seg i sluttsekundene. 
Det synes jeg er irriterende. 
Vær så snill å fortelle meg en gjennomtenkt, avsluttet historie. 
Hvis jeg bare ønsket meg et sted å være, kunne jeg heller ha sett en TV-serie. 

Men altså, som sagt, det er artig læll. 
Og langtfra kjedelig. 
