Én gang soulsanger, alltid soulsanger
Fantastiske sanger helt OK fremført: The Commitments vil alltid funke på fest. 

I 1991 stjal 17 år gamle Andrew Strong mye av showet i publikumssuksessen "The Commitments". 
Filmen handler om et arbeiderklasseband fra Dublin som slår seg frem ved å spille gamle amerikanske soulklassikere, og guttevalpen med den rå stemmen og rufsete karismaen ble spådd en lysende karriere som soloartist. 

Ingen så for seg at han 25 år senere skulle synge Wilson Pickett-covere i Kristiansand. 

Men sånn kan altså showbiz være. 
Denne fredagskvelden står Andrew Strong (42) på scenen i en halvfull Caledonien Hall og synger "In the Midnight Hour". 

Heldigvis har mannen energien og det vokale attakket i behold. 
Heldigvis later han fortsatt til å synes at det er gøy å spille denne musikken. 

Han sparer i hvert fall ikke på kruttet. 
Vi får Otis Reddings "Hard to Handle", vi får James Carrs "Dark End of the Street", vi får Al Greens "Take Me to the River", vi får Roy Heads "Treat Her Right". 
Og sånn fortsetter det. 
Repertoaret til The Commitments består av de herligste, mest livsbejaende låtene populærmusikken har å by på. 

At fremføringene kan bli litt tunge i sessen og litt sånn krampeaktig "rocka" sammenlignet med originalene, er noe man bare må forvente når et kritthvitt irsk band skal prøve seg på det ypperste av svart amerikansk musikk. 
Disse sangene har dessuten blitt utsatt for langt verre opp gjennom. 

Andrew Strong selv later til å ha forsonet seg med sin skjebne. 
La gå at ingen er interessert i å høre hans egne sanger, la gå at han har sunget "The Wicked Pickett" sin "Mustang Sally" tusen ganger: 
Jobben hans er å reise rundt og få folk til synge, danse og le. 

Hvor galt kan det være? 

Et lite tillegg: 
Dark Season har markedsført konserten som "Andrew Strong/The Commitments", men ingen av de syv medlemmene i Strongs band hadde – i hvert fall ikke så vidt undertegnede har klart å finne ut av – noe med filmen å gjøre. 
Dette var med andre ord en Andrew Strong-konsert og ikke en The Commitments-konsert. 
