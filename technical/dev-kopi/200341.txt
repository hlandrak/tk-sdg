Vi har testet ørepropper for løping med pulsmåling
Det er enkelt og det virker. 
Ja, dette kan vi like! 

Vi har testet ørepropper for løping, med pulsmåling. 
Med disse kan vi høre musikk, få input på status underveis - og få status på hvordan det går med pulsen. 

I tillegg til gode sko er musikk som inspirerer en god nummer to på lista med utstyr vi må ha for å få en god treningsøkt. 
Vi har tidligere testet ulike ørepropper for løping, og favoritten vår så langt har vært Bose sine løpeørepropper. 

Denne gangen har vi testet Jabra sine ørepropper med blåtann og pulsmåling. 

Vi liker absolutt det vi hører! 
Men det er ikke alt ved produktet som overbeviser. 

Konklusjon 

Vi tar det viktigste først: 
Konklusjonen. 

Vi liker sportsøreproppene til Jabra av flere grunner: 

De sitter veldig bra i øret, også etter lange og svette løpeturer. 

Det er enkelt - du slipper flere duppeditter som skal lades og tas med. 

Du får oppdateringer om hvordan du ligger an underveis, rett i øret. 

Du kan stille inn hvilken pulssone du vil trene, og så får du tilbakemeldinger underveis, om du må gasse på eller roe ned. 

Den kobles til med blåtann og du slipper ledninger som hopper og er i veien. 

Og ikke minst: 
Lyden er veldig bra! 

Noe av det som ikke fungerer optimalt, er: 

Størrelsen gjør at vi blir noe øm i øret om vi løper i en times tid eller mer - men ikke så merkbart på korte turer. 

Pulsmålingen får ikke med seg alt. 

Knappene er plundrete, og det er ikke alle funksjonene som virker. 

Oppsett 

Vi liker musikk på øra når vi løper, men vi hater både bruksanvisninger og teknologi som er vrient å sette opp. 

Men dette trenger du ikke å frykte her: 
Det følger med en enkel oppstartsguide, og oppkoblingen til mobiltelefonen går smertefritt. 

Du kan laste ned flere apper som hører til, blant annet en musikkapp og en treningsapp. 
Disse kan du få både i AppStore og Google Play. 

Vi har brukt treningsappen, som lar deg gjøre målinger, sette mål for deg selv og i ettertid sjekke hvordan treningen gikk. 

Du kan også koble pulsmåleren opp mot tjenester som RunKeeper, Strava, Endomondo og Runtastic og MapMyFitness - og all oppkobling er enkel å få til. 

Sitter godt 

Noe av det viktigste ved løpeørepropper, er at de sitter godt og at de ikke hopper og skraper, og her er øreproppene fra Jabra veldig fine. 

De sitter veldig bra i øret, selv etter lange og svette løpeturer. 
Det følger med både ørepropper og sneglehus i flere størrelser, slik at du bør kunne finne en kombinasjon som passer øret ditt ganske perfekt. 

Selv om de sitter godt, er de jo faktisk større enn vanlige ørepropper, nettopp på grunn av det ekstra leddet for pulsmåling. 
Og av den grunn synes vi de presser endel i øret, noe som er litt plagsomt om vi løper en times tid eller mer. 
På kortere turer merker vi ikke mye like mye til det. 

Ledningsløst 

Disse øreproppne kobles til smarttelefon via blåtann. 
Det vil si at du slipper kabler som hopper og spretter og som er i veien. 

Spesielt vinterstid, hvor det er mer påkrevd med mer klær, kan det være en fordel med ledningsløse propper. 

Det åpner også for muligheten å bruke flere andre typer telefonholdere mens du løper, fordi du ikke er avhengig av at ledningen må være lang nok. 

Oppkoblingen via blåtann er enkel og vi opplevde oppkoblingen som veldig stabil. 

Knappetrykk 

Du kan styre mange av funksjonene via betjening på ledningen og på selve øreproppene: 
Du kan styre lyden, du kan svare på teleonsamtaler, du kan hoppe frem og tilbake i spillelister og du kan starte treningsappen, pause og starte opp igjen treningsøkten, og du kan få øyeblikks-status på puls, fart og annet. 

Det er en knapp på den ene øreproppen som kan starte treningsappen, pause treningen og gi statusoppdateringer på kommando. 
Det fungerer fint. 

De øvrige funksjonene styres fra betjening på ledningen, noe vi er mindre fornøyde med. 
Det er rett og slett plundrete å finne riktig knapp å trykke på. 
Vi trøbler med å skille de tre funksjonsknappene på ledningen fra hverandre, og det er vanskelig å trykke riktig. 

Én av funksjonene er å mute lyden ved å trykke på to av knappene samtidig. 
Det er for vrient å få til under løping - og det funker heller ikke. 

Full pulskontroll? 

Pulsmåling i øret er overlegent på noen punkter, og kanskje noe mindre overlegent på andre: 

Vi liker det fordi det er enkelt: 
Så lenge proppene er ladet, er det bare å plugge dem i øret og legge avgårde. 
Du slipper annet utstyr som må lades og finnes frem. 
Og i den årstiden vi nå går inn i, hvor du må bruke jakke og hansker, er det deilig å slippe en klumpete pulsklokke på hånda som egentlig er for stor til å passe under jakkeermet, og som det er plundrete å skulle brette frem for å sjekke. 

Det er overlegent fordi du får statusmeldinger om hvordan pulsen er, rett i øret. 
Dette kan du selvsagt også få med andre pulsmålere, som pulsklokker og pulsbelter. 
Men vi liker det uansett. 

Det som kanskje ikke er like overlegent, er målingene. 
Når vi har sammenliknet med pulsmålinger foretatt med pulsklokke med pulsmåling på armen, ser det ut til at øremålingene er noe mer unøyaktige enn pulsmålingen på armen. 
Det ser ikke ut til at pulsmålingene i øret fanger opp alle mindre endringer i pulsen, noe som klokka fanger opp. 

Men det er ikke sikkert du har behov for mer nøyaktige målinger enn dette. 
For vanlige hobbymosjonister er dette bra nok, men her må du finne ut hva du egentlig har behov for. 

Terningkast: 
4 

Jabra Sport Pulse Wireless 
