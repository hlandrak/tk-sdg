Kvikkas med turbo
Men firehjulsdriften er kastet ut 

Suzuki er synonymt med firehjulstrekk her til lands. 
Men det finnes ett unntak: deres sportsligste modell, Swift Sport. 
Den fås bare med forhjulstrekk, men er fortsatt den morsomste i sortimentet. 

Old School 

Swift Sport er nesten GTI slik vi kjenner det fra gamle dager. 
Suzuki har ikke latt seg rive med av effekthysteri, men puttet inn en splitter ny 1,4 liters turbomotor med 140 hester og 230 Nm i dreiemoment sammen med en lettsjaltet 6-trinns manuell kasse. 

Den veier ikke mer enn 975 kilo, og et lett karosseri gir veldig mye gratis for kjøregleden. 
Man kan bruke lettere deler, mindre bremser, mindre hjul og få mindre uavfjæret vekt å hanskes med. 
I forhold til mange har den knallgule loppa latterlig små bremser, og 195/45R17 blir nesten sett på som ballongdekk i dag. 

Men faktum er at man ikke trenger bredere grep og lavere profil for å få den rundt svingene. 
Selvfølgelig er det mulig å få frem understyring, men å gå latterlig fort inn i sving, er nesten å betegne som førerfeil uansett. 

En slik dekkdimensjon gir i stedet svært forutsigbare signaler, noe som gjør den enklere og morsommere å kjøre med for folk flest. 

Ikke mer enn nok 

Forrige generasjon Swift Sport var kjent for sin rampete særegne design og morsomme kjøreegenskaper. 
Det aller meste følger med videre her og nykommeren er faktisk 80 kilo lettere. 
Vi er glade for å kjenne en ærlig og herlig styring som er både formidlende og presis. 
Alt blir så mye mer involverende da. 

140 hester er ikke alt for mye. 
Selvsagt ønsker man seg mer. 
For her må det jobbes for å få det beste ut av bilen. 
Men det er samtidig gøy og involverende. 
I forhold til den superartige forgjengeren, har motoren mye mer ork på større del av turtallsregisteret. 

Turboen begynner å hjelpe til allerede på 1500 omdreininger, og leverer fullt allerede ved 2500. 
Turtallssperra stopper motoren på 6000 omdreininger, men det er lite å hente over 5000. 
Det er like greit å bruke girene og momentet. 

Klikker du frem på riktig meny i den 4,1 tommer store skjermen mellom de analoge målerne, vil du få både diagram for både dreiemoment og effekt. 
Eller turbotrykk om du foretrekker det. 

0-100 går på moderate 8,1 sekunder, men de føles morsommere. 
Toppfarten er på akademiske 210 km/t, men forteller at turtallet er moderat ved motorveikjøring. 

Frekke designelementer 

Undertegnede er ikke like fornøyd med den litt oppsvulmede designen på den nyeste Swiften, men med sportsutgaven har man klart å gjøre den en god del kulere. 

Plutselig ser gapet i fronten litt mer troverdig ut, og spoiler, kanalskjørt og diffusor i karbonfinish er unektelig litt tøft. 
17-tommerne og to tilsynelatende store eksosrør får det til å se ut som du har trippel effekt å rutte med. 

Du får ikke lenger mulighet til å bestille Swift med tre dører, men Suzuki har gjort så godt de kan med å fjerne dørhåndtak og prøvd å få den sporty. 
Om de har lykkes, får bli opp til hver enkelt å bedømme. 
Man har i allefall fått tilgang til det noe trange baksetet, men den sporty linjeføringen gjør det vanskelig for de minste å se noe særlig ut derfra. 

Når vi først er inne på temaet plass. 
Joda; bagasjerommet er dypt og rommer ganske så mye. 
Om det ikke skulle holde, legger du ned seteryggen 60/40. 
Det blir på langt nær noe flatt gulv når du gjør det, men man får mulighet til å laste mye. 

Forsetene er av typen halvsportslige og førerstolen kan senkes og heves manuelt. 
Jeg sitter litt for høyt og rattet, som kan justeres fire veier, kommer ikke tett nok til meg. 
Her blir det ganske strake armer. 
Det er synd. 

Litt for dyr? 

Swift har ikke så mange konkurrenter egentlig. 
Morsomme alternativer med rundt samme effekt er egentlig bare Fiesta ST-Line med en kvikk enliter på 140 hester. 
Ford er kjent for kjøreglade biler og nye Fiesta skuffer heller ikke her. 
Mini Cooper med tresylindret 1,5 liter på 136 hester er etter min mening Mini-modellen som gir mest kjøreglede for penga. 

Slett ikke dårlige alternativer det heller. 
Særlig når den velkjørende Fiestaen starter på 240.000 kroner og Minien 12.000 kroner mer. 

Da kan det virke rått å forlange 260.000 kroner for Swift Sport, og det er det. 

Nå har riktignok Suzuki skuffet inn alt utstyr som er mulig å frembringe hos Swift om dagen. 
Det inkluderer adaptiv cruisekontroll, adaptive lys, nødbremsassisten og aktiv filskifteholder. 

For å få Minien man ønsker seg, må du nok legge på 100.000, og da blir det ingen direkte konkurrent. 
Men ser man på regnskapet etter at man har solgt bilen, vil jeg tro at Suzukien ikke har like mange entusiaster stående å vente på bruktbilmarkedet som Mini har. 

Uansett er det kult at firehjulstrekk-spesialisten har laget en artig og kjøreglad liten tass. 
Og heldigvis får du den i andre fager enn signalgul. 
En knallrød hadde kanskje vært noe? 
