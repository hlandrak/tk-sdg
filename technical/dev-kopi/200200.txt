Philips Fidelio X2
Topp hodetelefon-lyd til under 3000. 

Hodetelefonmarkedet har nærmest eksplodert etter at «alle» har fått en musikkspiller i lomma i form av en mobiltelefon. 

Det meste av økningen ligger nettopp her: 
Til mobilt bruk. 
Men interessen for hodetelefoner generelt er også levende, noe et stadig større tilbud av hodetelefoner i de øvre prisklassene viser. 

Philips Fidelio X2 har i så måte en beskjeden pris. 
Det finnes jo hodetelefoner der ute til bortimot 20.000 kroner. 

I samme prisklasse som Philips - altså mellom 2.500 og 3.000 kroner - finner man blant andre Sennheiser HD650, Grado SR225 og Beyerdynamic DT 880 Pro. 

Fortjener god forsterker 

Om hodetelefonene er lette å drive har stor betydning, i hvert fall om du bare har en mobil eller et nettbrett for hånden. 
I så måte er X2 ikke spesielt vanskelige med sine 30 ohm og følsomhet på 100 desibel ved 1 milliwatt. 

Likevel er det slik at jo bedre hodetelefonen er, desto mer betydning har kvaliteten på elektronikken. 
Ikke nødvendigvis antallet milliwatt ut, men evnen til å spille uanstrengt, detaljert og med god kontroll både på bass, stereobilde og plassering av instrumenter mellom ørene. 

Philips Fidelio X2 forsvarer virkelig en god hodetelefonforsterker eller en godt spesifisert hodetelefonutgang på en receiver/stereoforsterker. 

Imponerende til prisen 

Da vi testet forgjengeren X1 i 2013, ble dommen en femmer på terningen. 

Vi hadde dessverre ikke X1 tilgjengelig under testen, og kan dermed ikke si om den er forbedret. 
Men dårligere er den neppe, for dette er rett og slett imponerende lyd til under 3000 kroner. 

Vi har fortsatt Sonys MDR Z7 friskt i minne. 
Denne testet vi i juni i år, og konklusjonen ble at den er god, men altfor dyr. 

Med Philipsen forholder det seg motsatt. 
Selv om de to hodetelefonene ikke kan sammenlignes direkte (den ene er åpen, den andre lukket), er det liten tvil om at du får langt mer gromlyd for pengene med Philipsen. 

Ingen juksebass her, nei 

Her er alle de attraktive hifi-kvalitetene på plass. 
Detaljene kommer tydelig fram, og her er juksebassen du finner i altfor mange hodetelefoner erstattet av en stram og nøktern bass som gjengir musikkens riktig. 

Lyden er varm og nøytral, og dette er nok ikke hodetelefonene for tilhengere av Klipsch og JBL høyttalere av den svære, rocka og lite nabovennlige sorten. 

X2 er en feinschmeckerhodetelefon som vil glede tilhengere av akustisk musikk (jazz, klassisk), men som kanskje ikke vil appellere like mye til de som ønsker å flytte Øya-festivalen hjem i stua. 

Rasedyr-lyden gjør deg hekta 

Visst fungerer de med tung og hard, rytmisk musikk også. 
Men om du hører mest på slikt, ville vi nok valgt en annen og kanskje lukket type - for eksempel den 900 kroner billigere Beyerdynamic DT990 Pro eller Edition. 

Vi kan likevel ikke fri oss fra at vi blir litt hekta på lyden av dette rasedyret av en hodetelefon. 
Når det låter så raffinert som dette, kan vi godt leve uten moro-faktoren. 

Philips Fidelio X2 

Bøyleløsningen tilpasser seg automatisk hodeformen, noe som sammen med myke puter gjør at hodetelefonen er svært behagelig å ha på seg. 
Denne kan du sitte med i timevis, uten at ørene blir svette eller såre. 
