Uten sidestykke
Fra «Hip Hop Selvbiografi» til elektronisk eufori. 

Peder Losnegård er definisjonen på uttrykket «kjært barn har mange navn». 
Enten det er Trippy Turtle, Lil’P, Lido Lido eller bare Lido, så har Losnegård utviklet seg fra mgp-jr-rapper til en ganske akseptabel produsent, låtskriver og sanger. 

Nå har Lido, i likhet med mange norske artister, oppholdt seg mye i utlandet de siste årene. 
De internasjonale innflytelsene en får av å jobbe med Chance The Rapper, Halsey og Jaden Smith har nok ført veldig godt med. 
Det ligger naturlig nok noe unorsk over «Corner Love», til tross for at Unge Ferrari bidrar med et vers - på norsk. 

Her er det veldig mye å ta tak i. 
Dype basstrommer, vokalsamples og Lido dekt av vocoder eskalerer til Unge Ferrari-partiet med myke og trøstende strykere. 
Hele låta kulminerer til et megasvært klimaks, med et midtparti som detoneres inn i en grandios elektronisk symfoni akkompagnert med beinharde synther, hvor man brått blir dratt ned til en akustisk Lido, sittende alene ved pianoet. 

Forbløffende nok er Unge Ferrari-verset det siste inntrykket en sitter igjen med etter denne sinnssyke reisen. 
Produksjonen i «Corner Love» er så grovt velprodusert, at Unge Ferraris norske bidrag blir litt malplassert i en låt som hovedsakelig foregår på engelsk. 
Utgangspunktet for denne duoen er absolutt noe jeg vil se mer av, men akkurat her står Lido ekstremt fint på egne bein. 

Se Lido og Unge Ferrari snekre sammen en låt på to timer: 
