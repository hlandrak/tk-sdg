« Climax» tar oss med til helvetes forgård på dansegulvet
Den franske filmens enfant terrible gir oss noen helt fantastiske dansesekvenser som nesten oppveier for et monotont drama. 

At en dansetrupp innhentes av intriger som utløser et blodbad, er ikke så originalt som det gir inntrykk av. 
Vi har allerede sett samme scenario på kino i høst med den nye versjonen av kultklassikeren Suspiria. 

I denne franske filmen gir filmskaperen Gaspar Noé en liten hommage til den originale Suspiria helt i starten, før han åpner for det som er filmens fremste kvalitet: noen ekstraordinære dansesekvenser. 

Første halvdelen av filmen er i hovedsak en oppvisning i street dance av ymse slag, som Noé aldri helt makter å følge opp gjennom siste halvdelens drama. 
Men lenge var disse scenene nok i seg selv. 

Inn i en psykose 

Vi presenteres for et genuint flerkulturelt ensemble av svært unge dansere, som skal feire at de er kommet med i truppen etter flere ukers intens prøveperiode. 

Vi får se opptak fra castingprosessen der de introduseres som «typer» i et realityshow: 
De forteller om sine drømmer, og hvor langt de er villig til å gå for å lykkes. 

Dette siste er første indikasjonen på at «noen» bak kamera trekker i trådene for å lokke deltagerne i en felle. 
I hvert fall har noen puttet LSD i partydrikken de unge får servert, og det er da dansingen går over i et zombie-aktig og psykotisk basketak som bare kan få en destruktiv utgang. 

Spektakulært 

Det er ikke for ingenting at Gaspar Noé er blitt den franske filmens fremste enfant terrible, men han er moderat i voldsbruken denne gangen. 
Og det sier ikke så lite. 
Han kanaliserer mye av sin energi inn i dansescenene, og får uvurderlig hjelp av koreograf Nina McNeely. 

Om du har sett David LaChapelles film Rize (om «krumping»), får du et inntrykk av hva slags dansefilm dette er. 
Stilen er kalt for «freestyle circle-battle», men det forteller lite om nivået og presisjonen i de uortodokse bevegelsene. 

For å tilføre dansingen en ekstra grad av uvirkelighet har Noé hentet inn en contortionist fra Kongo – det vil si en danser som utfører bevegelser som trosser grensene for hva som egentlig er mulig for menneskekroppen. 

LSD skaper likegyldighet 

Dette bidrar til at Noé kanskje har laget sin mest tilgjengelige og, tro det eller ei, livsbejaende film. 
Men når du som filmskaper lar rollegalleriet bli høye på LSD, så hiver du tradisjonell karakterutvikling ut av vinduet – for da kan alt skje. 
Og det gjør det i en grad som fører til at vi stiller oss ganske likegyldig til rollefigurenes videre skjebne. 

Det skjer forferdelige ting, og de inntreffer som et resultat av rusen og kaoset, ikke ondskap, og det er nok tilsiktet fra Noés side. 
Men dette infernoet blir for uforpliktende, for monotont. 
Jeg fikk isteden lyst til å spole tilbake til dansen. 
