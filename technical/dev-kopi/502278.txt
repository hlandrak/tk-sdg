Bergens rareste band er nå verdt å høre på
Det Skandaløse Orkester er preget av galskap. 
En galskap som blir stadig mer treffende. 

Humor i musikk er vanskelige greier. 
Musikk bør helst tåle gjenhør, og hvor ofte orker man egentlig å høre den samme vitsen om igjen? 
Bergenske Det Skandaløse 
Orkester gjør det ekstra vanskelig for seg selv ved at de spiller progressiv musikk i ordets rette forstand: overrumplende arrangementer, ubehagelige taktskifter og ellers velkjente lyder vridd til det nær sagt ugjenkjennelige. 
Det var ikke fritt for at debutalbumet «No har de laget skandale igjen» (2014) ble rimelig masete i lengden, men på oppfølgeren tar derimot bandet syvmilsskritt i de aller fleste retninger. 

«Tenk om noen ser deg» er et svært ambisiøst album. 
Komposisjonene er rike og innfløkte, vitsene er smartere og har flere lag, musiseringen er halsbrekkende og nyskapende, mens vokalprestasjonene har en innlevelse som overgår det aller meste man hører i moderne norsk rock. 

Fortreffelig traktering av blant annet saksofon, marimba, messingblåsere og bratsj gjennom elleville progresjoner er til å miste pusten av, men avløses alltid av smektende, hypermelodiøse partier som kan få hjertet til å briste. 
Dessuten har Det Skandaløse Orkester så god smak at selv deres mest smakløse innfall holder imponerende høyt nivå. 

Ekte progressiv rock er mer enn lodden 70-tallsestetikk, snåle tonerekker og forstyrrende tekster. 
Ekte progressiv musikk er å sprenge grensene for hva en sjanger forventes å være, og det klarer Det Skandaløse Orkester så til de grader. 
Noen ganger lønner det seg å gjøre alt man kan for ikke å bli likt av alle. 
