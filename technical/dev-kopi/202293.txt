ASRock Beebox N3000
Utfordrer Intel NUC med rimelig, lydløs mini-PC og mediesenter. 

ASRock har gjennom en årrekke spesialisert seg på hovedkort, men lager også kompakte, stasjonære PC-er og såkalte halvfabrikata «barebones». 

Nylig lanserte de Beebox, en serie mini-PC-er med et fotavtrykk på beskjedne 11 x 11 cm. Likheten med Intels NUC-maskiner er slående, men Beebox har noen ess i ermet: 

Vifteløs design (gjelder modellen med Intel Celeron N3000-prosessor) iR-port og fjernkontroll USB-C-port til ny generasjon USB-kabler som kan brukes begge veier. 
Ifølge ASRock er dette den første mini-PC-en som har dette. 
To HDMI-utganger + DisplayPort-utgang, for tilkobling av inntil tre skjermer samtidig. 

Liten tass 

Beebox har et volum på beskjedne 6 desiliter, likevel har den plass til to SSD-er eller én SSD og en harddisk. 
PC-en benytter tokanals DDR3-minne på inntil 16GB. 
Hvis du har disker og minne liggende, kan du kjøpe Beebox uten dette. 
Prisen ligger da på rundt 1.700 kroner. 

Vårt testeksemplar ble levert med 128GB SSD (mSATA), 2 x 
2 GB minne og et Realtek trådløst nettverkskort (802.11AC + Bluetooth 4.0). 
Denne konfigurasjonen koster i skrivende stund fra rundt 2.600 kr inkludert moms. 

Mediesenter 

Hvem er så målgruppen? 
Dette er ikke noen kraftig maskin, men den skal ifølge ASRock kunne spille av video i 4K-oppløsning. 
Når den i tillegg leveres med iR-port og fjernkontroll, er det helt på det rene at produsenten henvender seg til deg som ønsker et lydløst mediesenter til stuen. 

Til denne typen bruk kan man for eksempel installere en gratis Linux-distro med tilhørende mediesenter-programvare, for eksempel Kodi (tidligere XBMC). 
Vi testet primært med Windows 10, og her finnes det mange mediesenter-løsninger, inkludert nevnte Kodi, som den medfølgende fjernkontrollen fungerer ypperlig sammen med. 

Ikke egnet for tyngre oppgaver 

At maskinen ikke er noe råskinn, merket vi allerede under installasjonen av Windows 10. 
Det tok vesentlig lengre tid enn på flere andre maskiner vi har testet i det siste. 
Da prosessen var fullført, kunne vi koble oss til vårt trådløse nett og laste ned tilleggsdrivere fra Asrock sitt nettsted. 

Vi installerte noen testprogrammer og mediespillere, og de kjørte ganske greit. 
Vi merket imidlertid ofte at det «lugget» litt. 
Programmer som er lettkjørte på kraftigere PC-er, beslaglegger her ofte prosessoren 100 prosent, og dermed blir det fort litt venting i tide og utide: 

Til opplysning var opplevelsen temmelig lik med Linux Mint innabords. 

Positive faktorer 

Heldigvis er SSD-en relativt rask (les/skriv 498/301MB pr sekund). 
Vi tør ikke tenke på hvordan opplevelsen hadde vært med en harddisk som systemdisk. 
Mer minne kunne nok også bidratt til en bedre opplevelse. 

Til vår overraskelse viste det seg imidlertid at maskinen hadde null problemer med å spille av våre testfiler i ultrahøy oppløsning (3.840 x 2.160 piksler) verken gjennom Windows Media Player eller den nye Film og TV-appen i Windows 10. 

Ifølge ASRock ligger hele forklaringen i at den benytter tokanals minne. 

Det som imidlertid skapte litt hodebry, var strømming av video. 
Det skyldtes ikke at maskinen ikke er kraftig nok, men at det trådløse nettverkskortet fra Realtek slet litt med å opprettholde god forbindelse med vårt aksesspunkt to etasjer over. 
Vår Intel NUC med Intel 7260AC-kort har ingen problemer med dette. 

Heldigvis er det en enkel affære å bytte trådløskort hvis du opplever de samme problemene. 
Et bedre AC-kort koster ikke mer enn et par hundrelapper. 
Det er også svært enkelt å oppgradere minnet, skifte SSD og sette inn en ekstra disk. 
Du løsner bare fire skruer fra undersiden, løfter av topplokket, og så har du full tilgang til maskinvaren: 

Konklusjon 

ASRock Beebox er en snerten liten sak som egner seg som lydløs mediesentral under TV-en. 
Den er ikke egnet for fleroppgavekjøring og tyngre jobber, men fikser videoer i alle aktuelle oppløsninger, inkludert 4K. 
Prisen bør heller ikke skremme noen. 

Se våre plusser og minuser i boksen under, og les også våre tester og omtaler av andre mini-PC-er før du bestemmer deg for å handle. 

Takk til Multicom for lånet av Beebox 
