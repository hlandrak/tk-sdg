TEST:Devialet Silver Phantom 

Den trådløse superhøyttaleren som ikke ligner på noe du har sett før. 

Av Håvard Holmedal/Stereo+: 
Designet skiller seg altså fra alt vi hittil har sett av høyttalere. 
Men mye av teknologien er kjent fra før. 

I praksis har bare ingeniørene fra Devialet startet i en helt annen ende enn absolutt alle andre høyttalerprodusenter: 

Det gjør at Silver Phantom spiller musikk slik en høyttaler skal gjøre, men med en særdeles kompakt design og en helt ny formfaktor. 

Dette er altså en høyttaler som nesten kan gjemmes bort i stua, og som likevel spiller høyere, tøffere, dypere og bedre enn sine større alternativer. 
Vi tipper derfor at mange produsenter av tradisjonelle, gulvstående høyttalere nå plutselig føler at de må stå enda litt tidligere opp om morgenen ... 

Ja, vår påstand er at dette er fremtidens høyttaler, og at vi kommer til å få et skred av tilsvarende produkter de neste årene. 

Spennende løsninger 

På innsiden sitter det en forsterker på hele 3.000 Watt. 
Det høres ut som om det kan spille drønnhøyt, men det meste av effekten går med til å drive bassene ned til imponerende 20Hz. 

Bassene er montert mot hverandre på hver sin side av kabinettet. 
Dette er ingen ny løsning, men det er en smart måte å få kontrollert dypbass fra små kabinetter. 
At de beveger seg likt gjør at de kansellerer resonanser og vibrasjoner som vanligvis oppstår. 

Resultatet er uansett en renere og mer presis bass, men dessverre er det også en meget kraftkrevende øvelse. 

Og det er her den kjempekraftige forsterkeren (såkalt klasse ADH) kommer inn i bildet. 
3000 Watt og en DSP (digital lydprosessor ) gjør resten av jobben med å tvinge den til å spille ekstremt dypt. 
Det er nesten fristende å tro at de er langt større på innsiden enn på utsiden. 

I front sitter det en helt vanlig diskant, mens det i en ring rundt diskanten er laget et mellomtone-element som glir rett inn i den glatte designen. 

Det er all mulig grunn til å være skeptisk til Watt-oppgivelsene, men det er egentlig ikke så viktig her. 
Denne høyttaleren spiller nemlig hele 105 dB og det er så høyt at du nærmer deg nivåer som slett ikke er anbefalt av helsemyndighetene til vanlig lytting. 
Ja, selv med stua full av feststemte mennesker, er dette mer enn nok volum til at «den gode samtalen» totalt uteblir. 

Høyttaleren kan også benyttes med Bluetooth og Wi-Fi, og det fungerer fint, men du får ikke inne noen strømmetjenester som Tidal og andre før du kobler til en egen ruter som heter Dialog. 

For meg er det litt rart at den ikke er inkludert allerede i utgangspunktet. 

Tilkoblingen gjøres uansett greit med en smule håndspåleggelse. 
Vi snakker absolutt ikke om healing, men det er slik høyttaleren gjenkjennes av systemet slik at den kan kobles til. 
Litt rart, og litt spennende. 

Det går forresten an å koble inntil 24 høyttalere sammen til et gigantisk multiromsystem, eller du kan benytte kun en høyttaler i stua til å spille all musikken din. 
Det er ditt valg. 

Selv ville jeg absolutt valgt to, for det lydbildet de setter opp i stereo er litt av en opplevelse: 
Det er nemlig stort, romslig og altoppslukende, og må høres! 

Full appstyring 

Uansett om du skal spille av musikk fra Bluetooth og Wi-Fi, eller fra en signalkilde koblet til via den optiske digitale inngangen, er det nettbrettet eller mobilen din som må trå til som fjernkontroll. 

Jeg har sett noen app-er de siste årene, og konkluderer med at Devialet har kommet langt allerede i sin første versjon. 
Og det er bra, for med Sonos og Bluesound sine app-er har kundene blitt vant med brukervennlige produkter. 

Systemet blir enda bedre for brukeren med ruteren Dialog koblet til, da den også gir tilgang til Tidal, Qubuz og Deezer. 
Spotify, YouTube og radiotjenesten Pandora skal også være på vei. 

Den optiske digitale inngangen gjør at du kan koble til Apple TV, Airport Express, en CD-spiller eller en Blu-ray, eller alt annet som har en optisk utgang, noe som også inkluderer de fleste TV-er. 

Vil du derimot koble Devialet Silver Phantom sammen med allerede eksisterende forsterkere og høyttalere er det litt krevende, selv om det skal gå an. 
Det er også verdt å nevne at det skal komme en oppdatering som vil gjøre det mulig å benytte fem Silver Phantom-høyttalere i et hjemmekino-oppsett. 

Lyden er en kjempeopplevelse 

Er det så verdens beste trådløse høyttaler? 
Så vidt vi kan forstå stemmer dette ganske brukbart akkurat nå. 

Det finnes ikke noe på planeten som spiller like imponerende, eller høyt, og som er i nærheten av denne størrelsen. 

Hvis vi begynner med bassen er den så dyp og imponerende at man blir litt satt ut. 
Den er i tillegg utrolig flott skjøtet sammen med resten av lydbildet, og har en enorm tyngde og dybde. 
I tillegg er den forbausende ren og musikalsk selv på høyt volum. 
Den gir seg litt når du nærmer deg fullt volum, men dit tør du ikke gå før du har ryddet alle pynteglassene ut av skapet, limt fast potteplantene, spikret bildene fast på veggen – og sendt ut nabovarsel! 

Diskanten og mellomtonen sitter sammen i fronten av høyttaleren og lager et lydbilde som er godt fokusert, og hvor stemmer og instrumenter tegnes opp på nesten magisk vis mot bakgrunnen. 

Lydbildet har masse plass og er imponerende i både bredde og dybde. 
Om det er stemmen til Kari Bremnes, David Gilmoures deilige gitarer, bassen til Marcus Miller eller synthene til Røyksopp som skal gjengis, er det fremragende underholdning og svært engasjerende lytteopplevelser du får være med på. 

Silver Phantom er likevel ikke like oppløste og detaljerte som dyre highend-høyttalere, og kanskje behøver du ikke gå lenger enn til et par gode stativhøyttalere i prisklassen mellom 15 og 20 tusen kroner for å finne noe som matcher. 
Men da mangler de jo omtrent alt annet av det Devialet Phantom leverer av teknologiske godsaker og brønndyp bass. 

Konklusjon 

Det finnes mer detaljerte og oppløste høyttalere enn Silver Phantom, det finnes høyttalere som spiller bedre bass, og det finnes trådløse systemer som er like brukervennlige. 

Men det finnes absolutt ingen som har klart å pakke så mye kvalitet, så mye moro og så mye deilig bass ned i høyttalere som kun er litt større enn middels fuglekasser. 

Og skulle du være skeptisk til prisen, glemmer du denne nesten umiddelbart når du får høre hvordan favorittmusikken din oppleves gjennom et sett Devialet Silver Phantom. 

Devialet Silver Phantom 

Minifakta: 

Design: Aktiv, trådløs kompakthøyttaler. 
Drivere: 2 x 7 tommers basser, koakselement med 1 tommer diskant og 5 tommer mellomtone.Frekvensrespons: 16 – 25.000 Hz.Maks forsterker-effekt: 3000 WattMaksimalt lydtrykk: 
105 dB Innebygde DAC-er: 24-bit/192kHz Mål: 25 x 25 x 34 cmPris: 20.990,- (finnes også med 750 Watt forsterkeffekt til kr. 17.990. 
- ), Dialog ruter koster 3.190.- 
