Gocycle - en annerledes el-sykkel
Her snakker vi om en spesialkonstruksjon, med flere unike løsninger. 

De fleste el-sykler har mye til felles med ordinære sykler, hvor både konstruksjon og komponenter er identisk. 
De eneste forskjellene er el-motor, fartskontroll og batteri. 

Selv om konseptet «sykkel» nødvendigvis må bety hjul, ramme, drivverk, styre og sete, så kan dette løses på flere alternative måter. 

GoCycle har alternative løsninger på de fleste områder. 

Konseptet 

Det dreier seg om en forhjulsdrevet el-sykkel som er laget for å kunne tas med og brukes i forbindelse med andre aktiviteter. 
Den har små hjul, er sammenleggbar, relativt lett (16 kilo) og har mange moderne konstruksjonsdetaljer. 

Brukerne er typisk folk som gjerne reiser med andre transportmidler. 
Vi snakker ikke om tog eller buss først og fremst. 
De som har båt av en viss størrelse, eller en bobil, er midt i målgruppen. 

Samtidig er den også smart der hvor man har liten plass til oppbevaring eller vil kunne frakte den med seg som et alminnelig kolli, i stedet for som en sykkel. 
Den går for eksempel inn i nær sagt et hvert bagasjerom, også på små biler. 

Konstruksjonen 

Rammen er massiv og batteri og elektronikk er integrert i denne. 

Kjedekassen og girsystemet er lukket, og de fleste vaiere og ledninger er skjult. 

Styret har et integrert display med rekker av røde lysdioder som viser status for batteri, gir og hastighet. 
Det er ingen tall eller bokstaver i displayet. 

I utgangspunktet er det tre faste modi, som er City, Eco og On Demand. 
I tillegg er det et eget Eco+/Custom modus hvor du kan sette styreparametre selv via en app på din mobil. 
Denne appen kommuniserer med Gocycle via Bluetooth og finnes for Android og iOS. 

Valg av modus gjøres ved å holde knappene på hver side av styret inne til lysdiodene blinker, og så velge modus ved å trykke knappen på høyre side til modus fra #1 til #4 vises med antall tente lysdioder. 

Det er hydrauliske skivebremser på begge hjul, og motoren driver forhjulet. 

Hjulene kan enkelt tas av ved å løsne tre «klør», og å brette sammen sykkelen gjøres ved å trekke ut en splint, løsne en skrue med sekskantnøkkelen som oppbevares under setet, samt å skru ut en splint som holder styret. 
Det finnes også pedaler som kan brettes opp, påkrevet når man skal transportere sykkelen i bagen. 
Denne spesialbagen med hjul for transport og oppbevaring kan kjøpes som tilleggsutstyr. 

Registrering 

Du slår på sykkelen ved å holde inne en gummibelagt bryter, når lysdiodene på styret blinker er den klar til bruk. 
Du bruker den samme knappen for å aktivere Bluetooth når du skal registrere sykkelen med appen. 

Lader og ladekontakten er av samme type som brukes på bærbare PCer, og kontakten er beskyttet av en gummipropp. 

Sykkelen har ikke bare elektronisk kontroll av motordriften, også girene er styrt av sensorer og elektronikk. 
Men det finnes også muligheter for å overstyre automatikken og styre både gir og framdrift selv. 

Hver sykkel har sitt eget rammenummer, som er stort og synlig. 
Dette må registreres i appen sammen med brukerinfo og epost, før du kan ta den i bruk. 
Du får en epost i retur med en lenke som aktiverer tilgang til kontrollenheten i sykkelen. 

Styring med app 

#1 City tilsvarer vanlig el-sykkelbruk, hvor motorassistansen reagerer kjapt, men varierer med hvor hardt du tråkker. 

#2 Eco krever mer aktiv pedalbruk, og gir derfor lengre driftstid på batteriet. 

#3 
On Demand er en variant vi ikke har vært borti tidligere. 
Den gir full motoreffekt når du trykker inn knappen til venstre på styret, men krever at du beveger pedalene. 
Slutter du å tråkke (eller slipper knappen) stopper motoren, men du behøver ikke bruke krefter når du tråkker - du kan faktisk trå nærmest "i løse lufta" mens motoren alene sørger for framdriften. 
Men tråkker du aktivt bidrar du selvsagt til framdriften. 

#4 Custom som leveres som en innstilling som krever enda mer kraft enn Eco kan også overstyres ved hjelp av appen. 

I dette moduset kan du velge både ved hvilken pedalkraft motoren skal slå inn, topphastigheten for motorassistanse og om On Demand skal kreve at du tråkker for å starte motoren. 

Velger du topphastighet over 25 km/t (skalaen går opp til 40 km/t) og/eller slår av pedalsensoren får du advarsel om at du har valgt en innstilling som bryter med EU-regelverket EN15194. 

Da har du satt sykkelen til å operere som en elektrisk moped som krever registrering og førerkort ved ferdsel på offentlig vei. 

I praksis er det ikke særlig aktuelt å tråkke denne sykkelen opp i 40 km/t på grunn av begrensningen som ligger i girutveksling og pedaler. 
Du klarer rett og slett ikke å trå rundt så fort. 
Skal du komme deg opp i 40 snakker vi om å trille i nedoverbakke, og da er vi uansett utenfor regelverket. 

I bruk 

City mode i byen fungerte strålende. 
Sykkelen er ganske lett til å være el-sykkel, så den oppleves som kvikk og responsiv. 
Girskifte er mykt og presist og de hydrauliske skivebremsene gir suveren kontroll. 

Også utenfor byen fungerer motorstyring og giringen glimrende. 
Vi testet den i bratte stigninger og med On-Demand-innstillingen med kontinuerlig full motorkraft var det en sann fryd å kunne bidra med akkurat det vi selv orket av pedalbruk i tillegg. 

Vi satte den også i Custom mode uten begrensninger og tok en tur ut på bratte private grusveier oppe i lia. 
Først der måtte den kaste inn håndkleet, noen offroadsykkel er det ikke. 

Konklusjon 

Gocycle er annerledes på flere måter, dette gjør den svært praktisk på noen områder, men i andre sammenhenger er den vesentlig mindre praktisk. 

Som bysykkel er den utmerket, og også på ferie hvor du bare skal se deg om og nyte turen. 
Den er lett å stue bort og i bagen er den mye lettere å håndtere som kolli. 

Men for mer hverdagspraktisk og allsidig sykkelbruk passer den best for de som skal frakte seg selv med stil på et fast underlag. 
Skal du ha med deg noe må du ha det i en sekk på ryggen. 
Har du behov for stor bagasjeplass, henger for unger eller vil ta deg noen turer i skogen finnes det andre mer egnede løsninger. 

Rent teknisk er den både spennende og brukervennlig, både app-støtte og On Demand moduset er noe andre produsenter burde få på plass. 
Elektronisk styrt girskifte er også elegant, men ikke det vi ville plassert øverst på lista. 

Produsenten fremhever forhjulsdrift som den beste og mest balanserte løsningen, i motsetning til bakhjulsdrift eller midtmotor i kranken. 
Dette er det delte meninger om både blant produsenter og brukere. 
Det ideelle hadde etter vår mening vært kombinasjonen midtmotor og gir med Gocycles On Demand modus. 

Prismessig ligger den ikke overraskende i det høyere sjiktet, du må ut med noe over 30.000 for å kunne ha glede av denne skapelsen. 
Detaljert informasjon for sykkelmodellene og tilleggsutstyr får du hos den norske importøren kragstad.no 
