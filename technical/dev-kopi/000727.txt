LEGO City Undercover
Fargerikt LEGO-spill for store og små. 

Nær sagt alle LEGO-spill som har kommet er bygd rundt en kjent merkevare. 
De siste årene har spill som LEGO Ringenes Herre, LEGO Star Wars og LEGO Harry Potter gjort stor suksess. 
Ikke bare på grunn av et kjent navn, men også på grunn av godt spillhåndverk. 

I LEGO City Undercover er det helt vanlige LEGO-figurer som er helter og skurker, og studioet TT Games beviser at de ikke trenger drahjelp fra Hollywood for å få dette ambisiøse spillprosjektet på beina. 

Den barnevennlige blandingen av de voksne GTA-spillene og LEGO-figurenes universelle appell har resultert i et morsomt spill for store og små. 
Du ikke inntar rollen som en skurk som I GTA-spillene, men som byens politihelt som må rydde opp rotet etter superskurken Rex Fury. 

Tørr humor fungerer med LEGO-figurer 

Byen Lego City, basert på en leketøysserie med samme navn, er åpen og kan utforskes i eget tempo. 
Mens andre LEGO-spill ofte tvinger spillere langs lineære brett og fortellinger, kan du velge å bare utforske spillet. 
Selve byen er ikke så omfangsrik som for eksempel GTA IV, men inneholder nok til å bli overrasket over hemmelige områder selv mot slutten av den knapt femten timer-lange hovedhistorien. 

Oppdragene, som introduserer en hel rekke sidefigurer og skurker, består av stort sett av kjøring, plattformhopping, kamper og noen vanskelige gåter. 
Gjerne godt blandet sammen til en utfordrende og morsom spillopplevelse. 

Tidlig i spillet må du for eksempel reise til en kampsportmester for å lære grunnleggende kampbevegelser, før du blir sendt ut i en biljakt for å redde bondetampen og politirekrutten Frank Honey. 
En viktig del av spillet er å samle inn kostymer til hovedpersonen Chase McCain, med enkle knappetrykk bytter mellom kostymer som alle har forskjellige egenskaper. 
Som en god undercover-purk må McCain tilpasse seg utfordringene han møter, og det gir en variert spillopplevelse. 

Stemmeskuespillet er overdrevent og humoren er overtydelig, men i LEGO-universet fungerer dette. 
Overdrevne figurer skaper tydelige motsetninger mellom det gode og det onde, og gir meg samme følelse som da jeg lekte med klossene som liten. 

Samtidig savner jeg muligheten til å tilpasse kjøretøyer eller andre elementer i spillverdenen med alle LEGO-brikkene som blir samlet inn. 
Ferdige strukturer kan automatisk bygges opp ved hjelp av et enkelt knappetrykk, men friheten som ekte LEGO-brikker gir er ikke gitt spillerom i LEGO City Undercover. 

Grafikken er fin og blokkerte, akkurat slik et LEGO-spill skal være, men lastetidene er grusomt lange. 
Er du først ute i byen er dette ikke noe problem, da er alt sømløst, men skal du enten inn i politistasjonen, eller laste inn et lagret spill, må du vente opptil 60 sekunder før spillet kommer i gang. 
Det er altfor lenge. 

GamePad-kontrolleren brukes til blant annet kart over byen og integreres på en god måte inn i spillet, for eksempel bruker spillets hovedperson McCain sin egen pad til å kommunisere med politisentralen. 

Godt, men ikke nok 

Spillområdet er litt for lite og jeg savner en mulighet til å bygge noe med legoklossene jeg samler inn på mine eventyr med Chase McCain. 

LEGO City Undercover er fortsatt en god og barnevennlig LEGO-versjon av GTA, med mye tørr humor og morsomme ideer. 
At spillet kun er tilgjengelig på Wii U-konsollen er dumt, for dette spillet fortjener et større publikum 
