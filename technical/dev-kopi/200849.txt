Test:Porsche Cayenne GTS 

Mindre motor, flere krefter. 

Porsche har tatt frem leppestiften og sminket Cayenne for å få den mer lik lillebror Macan. 
I samme slengen har de gjort ganske store endringer på den morsomste i programmet; GTS. 

Vi prøvde 1,7-millonersbilen på vinterføre og liker resultatet. 

Navn med vibber 

GTS betyr noe helt spesielt i Porschekretser. 
Det går for å være mer hardcore. 
Stivere, drøyere, sprekere. 
Slik er det med 911, Boxter og Cayman også. 
GTS dukket først opp på raceren 904 i i 1964 . 

Mindre motor, mer krefter 

Cayenne GTS kom første gang i 2007. 
Da hadde den en selvaspirerende 4,8 liters V8, den samme motoren som ble brukt i Turboutgavene, men uten turbo. 
Motoren ga 405 hester, 500 Nm, kul lyd og høyt bensinforbruk. 

Nå bruker de i stedet en hårfint trimmet dobbeltturbo V6 fra Cayenne S. 
Effekten er skrudd opp fra 420 til 440 hester og dreiemomentet er hevet fra 550 til 600 Nm. 

Det gjør ikke all verdens med akselerasjonstider og toppfart heller. 
5,5 sekunder til 100 for Cayenne S, 5,2 for GTS. 
Toppfarten har økt fra 259 til 262 km/t. 

Uansett er dette en vanvittig bra motor. 
Den gir skikkelig trøkk og et fett lydbilde, selvfølgelig manipulert etter alle kunstens regler. 
Det er vanskelig å rettferdiggjøre de 400.000 ekstra du betaler for å få en Turbo-logo på bakluka. 

Endelig padler 

Bilen er artig på vinterføre. 
Automatkassa med åtte trinn er av tradisjonell type, men responderer raskt på ordre. 
Endelig har Porsche skjønt at de dølle manuelle hendlene på rattet som de tidligere har hatt, ikke funker. 

Nå har de padler bak rattet som alle andre. 
De blir brukt i denne bilen. 
Ikke fordi det er nødvendig, men fordi det er så sabla gøy å akselerere og helst la den bruke den midtre delen av turtallsskalaen. 
Den har nemlig et saftig dreiemoment hele veien, selv om toppeffekten hentes helt opp mot rødmarkeringen. 

Bedre kjøreegenskaper 

GTS er den dårlige kameraten som vil ha deg med på bøll. 
Den er oppsatt med strammere stålfjærer som samtidig senker terrengbilen 24 millimeter og har justerbare dempere (PASM), som gir deg en viss mulighet til å bestemme sport eller komfort. 

Velger du luftfjæring kan du velge mellom å sprette bortover veien, eller duve mykt av sted. 
Biler med luft er 20 millimeter lavere enn standard Cayenne. 

Mest bakhjulstrukket 

Vi var invitert til testkjøring på bane i Skelefteå. 
Der skulle vi gjennom en rekke øvelser, blant annet slalom, akselerasjon og brems, “rundkjøring” og banekjøring. 

Vi kan bekrefte at bilen er fantastisk på svenske endeløst lange rake isdekte strekninger i langt over lovlige hastigheter. 
Karbonbremsene klyper nok langt bedre på tørr asfalt, men balansen i bilen er typisk bakhjulstrukket. 

Forhjulene hjelper til mye om det trengs, men du har alltid full drift bak. 
At man kan forflytte 2.100 kilo på en så lettvinn måte er smått imponerende. 

Håret opp 

GTS er valget for deg som vil vise deg frem, og er den desidert frekkeste av samtlige. 
Den har fått front med store luftinntak fra Turbo, og all plast fra topp til tå er lakkert i bilens farge. 

Resten av detaljene går i sort. 
Et vil si sodede lykter både foran og bak, sorte felger og logoer. 
Til og med enderørene i hekken er sorte. 
Med andre ord klar for utsilling på GATEBIL-treffene. 

Inni blir du også påminnet om hva du har kjøpt. 
Alcantara blir som regel brukt i biler som er utpreget sportslige. 
Her blir det brukt i rikt monn. 
Sort tak, armlener og midtre del av de 8-veis elektrisk justerbare sportssetene er i alcantara. 

Resten i skinn eller børstet aluminium. 
GTS-logoer er strategisk plassert flere steder og Sport Chrono-klokka er standard. 

Knappehysteri 

Alle Porscher har tilnærmet lik layout interiørt. 
De mest iøyenfallende detaljene er nøkkelen på venstre side, sentralt plassert turteller og en midtkonsoll pepret med flere knapperader. 

Andre produsenter har klart oppgaven på en ryddigere måte, men Porsches filosofi er at en knapp per funksjon er den kjappeste måten å betjene bilen på. 
Kan hende de har rett - når du er blitt kjent med hvor de er. 

Verdt pengene? 

Det er en del Audi under huden på Cayenne, men Porsche overlater ingenting til tilfeldighetene. 
Alt er tunet akkurat slik de vil ha det. 
GTS er utpreget sportslig og potent, men det koster mye. 
Derfor regner vi ikke med å se mye av den heller. 

De som virkelig vil vise muskler blar opp den millionen ekstra det koster for å få en Turbo S på bakluka. 
Da får de også svulstige 570 hester og rutte med også. 
