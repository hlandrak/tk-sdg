Anmeldelse:Atlanter sprenger grenser 

Mer norsk afrobeat og krautrock på «Jewels of Crime». 

ALBUM: 
Atlanter er noe helt for seg sjøl, og fikk mye ros for sitt debutalbum «Vidde» i 2013 - ikke minst fra kritikerne. 
I tillegg har de fått vist seg fram som et solid liveband, og ikke bare her hjemme. 

Spellemann-nominasjon og en plass på Dagblad-kritikernes «Best i 2013»-liste ble det også for bandets noe spesielle miks av vindskeiv rock ispedd ørkenblues/afrobeat, deltablues, krautrock og klassisk progrock. 

Gjester fra Mali Denne miksen skinner ekstra sterkt i tittellåten (med gjester fra den maliske gruppa Imarhan), heftige «Let It Fade» og høydepunktet «Love Shine», som drives av Jens Carelius' særegne vokal. 

Atlanter mener med andre ord alvor med sin afrikanske tilnærming, som de deler med det noe ferskere Haugesund-bandet Undergrünnen. 

Fascinerende Atlanter har brukt tre år på å følge opp debuten, som følger noenlunde i samme spor. 

På sitt beste inviterer albumet deg inn i en fascinerende verden av lyder, suggererende eller i et stakkato rytmemønster. 

Særegen sangstil 
Men ikke alle låtene er like interessante, og «Human Vs. 
Human», «Jareeze» (med labelmate Hanne Kolstø, uten at det er lett å høre) og «Wear The Rag» står litt tilbake for resten av materialet. 

Oppfinnsomheten bandet har skjemt oss bort med er ikke like høy her. 

Sprenger grenser Instrumentalen «Merula», som avslutter albumet, framstår også mest som fyllstoff, og tre korte instrumentalsnutter som flettes inn helt i starten og underveis tilfører svært lite. 

Men det tar ikke fra Atlanter - med Arild Hammerø, Jonas Barsten, Morten Kvam og Jens J. Carelius Krogsveen - merkelappen som ett av landets mest spennende band, ikke minst på grunn av deres evne til å sprenge musikalske grenser. 
