Super Mario 3D World
Et av de beste Mario-spillene noensinne. 

Noen matoppskrifter er bare fantastiske og blir bedre for hver gang du lager dem. 
Kanskje det er snakk om en favorittrett eller noe du lager så ofte at det har blitt en innarbeidet rutine. 

Innimellom skjer det noe magisk med den gamle og velkjente oppskriften. 
Kanskje det er en tilfeldighet, eller kanskje det er fordi du har gjort det så mange ganger at du er blitt en mesterkokk. 

Nintendo har skapt mange Mario-spill og ble mesterlige spillskapere for mange titalls år siden, men viser med Super Mario 3D World hvorfor de fortsatt befinner seg i eliten. 

I løpet av det siste året som har gått siden lanseringen av Wii U-konsollen, har toppsjefen Satoru Iwata manøvrert det ærverdige spillselskapet gjennom vanskelige tider. 
Store endringer i spillbransjen, i publikumsmedievaner, og i teknologiverdenen til tross: 
Nintendo har valgt å være skilpadden som konkurrer med harene Sony og Microsoft. 
I løpet av 2013 har konsollen blitt et mer attraktivt alternativ med et bedre operativsystem og en rekke gode spill, men det har tatt tid. 

For å dra på en skikkelig klisjé. 
Den som venter, venter på noe godt. 
Nei, vent, ikke bare godt, men noe helt fantastisk. 
En fargerik regnbue av lek og glede! 

Super Mario 3D World er et av de beste Mario-spillene som er laget. 

Med prinsessa på laget 

Nintendos tilnærming til historier i Mario-spillene er preget av nøktern minimalisme. 
Hovedpoenget i dette spillet, og alle Mario-spill, er å utfordre de som sitter hjemme med en perfekt balansert mengde utfordringer. 

Enkelt oppsummert er Super Mario 3D Land en utsøkt samling digitale hinderløyper, som snytt ut av nesa på Nintendo 3DS-spillet Super Mario 3D Land med rause biter fra Super Mario Galaxy. 

Helt i starten oppdager Mario, Luigi, prinsesse Peach og Toad en rekke små feer strømmende ut av et nytt og ukjent glassrør i kongeriket. 
Den gamle erkefienden Bowser er raskt på plass, men denne gangen blir ikke prinsesse Peach kidnappet (!). 

De små feene er mål for Bowsers pågående frihetsberøvelser, og blir spredd utover spillverdenen fanget i små Norgesglass. 
Mario, Luigi, prinsesse Peach og Toad, melder seg naturlig nok umiddelbart til redningstjeneste. 
Kan det være at Mario-utviklerne har latt seg inspirere av siste års Rayman-spill? 

Fire ulike figurer med ulike egenskaper. 
Forskjellene mellom dem er små og alle figurer kan nå stort sett alle deler av spillet på egenhånd, men selv disse minimale ulikhetene skaper helt ulik dynamikk i bruken av dem. 

Luigi kan hoppe litt høyere, Toad kan løpe litt fortere, prinsesse Peach kan fly en kort avstand i lufta, mens Mario er en god allrounder. 

Kostymer, med ulike egenskaper, har vært en viktig del av Mario-spillenes lange historie siden den offisielle starten i 1985. 
Fra sopper som doblet størrelsen på spillfigurene, til flammesopp og vaskebjørnhale (Tanooki-drakt) for å fly, og så videre. 
Alt er å finne igjen i Super Mario 3D World og enda flere nye. 
Viktigst av dem er kattekostymet. 

Ved å ikle seg fargerike kattedrakter kan Mario, Luigi, prinsesse Peach og Toad, klore fiender og klatre opp vegger. 
Kombinert med alt det andre som er nytt (skøytesko, bombehode, Gooma-forkledning) og alt det kjente blir resultatet en uforutsigbar og morsom spillopplevelse. 

Hvert brett kan løses på ulikt vis, alt etter hva slags figur du har valgt og hvilket kostyme som er tilgjengelig. 

Måten Nintendo nærmer seg design er et eksempel til etterfølgelse. 
For selv med så mye variasjon og galskap, i en 3D-verden med flere ulike løsninger på hver utfordring, oppleves Super Mario 3D World som et fullendt spill. 

Fra de første brettene, hvor spillet nærmest helt umerket tar deg i hånden og forklarer hvordan du skal spille, til de utfordrende sluttfiendene, ligger samme mantra i grunn. 
Alle skal kunne spille og alle skal ha det gøy. 

Tidligere var det vanlig å velge brett ved å følge fastlagte stier på et verdenskart. 

I Super Mario 3D World er også menyverdenen et sted du kan utforske på egenhånd. 

Når spillfigurene ikke lenger behøver å følge de fastlagte stiene er det også mulig å utforske verdenen Mario og vennene lever i på en annen måte. 
Det er mye å oppdage, se og samle. 

En gledelig opplevelse for nybegynnere og erfarne spillere 

I selskap med andre kan man konkurrere om poengsum, ved å samle inn flest mynter, kostymer og stjerner. 
Vinneren fra sist brett får smykke seg med en krone, en visuell sukkerbit som skaper mer engasjement enn selve poengene. 

Ved å samle grønne stjerner låser du også opp utilgjengelige brett og til slutt spillets sluttfase. 
Og i jakten på alle de grønne stjernene fortsetter spillet sin endeløse læringskurve. 
Det er alltid noe nytt å forstå, noe nytt å lære, og noe nytt å oppdage. 

Og på det siste punktet – følelsen av å oppdage noe – tilfører Super Mario 3D World det lille ekstra. 

Kameraet kan roteres rundt spillfigurene ved å bruke R-stikken på GamePad-kontrolleren til Wii U-konsollen, og først når du velger å se på brettene fra flere ulike vinkler oppdager du små referanser til Mario-spillenes historie. 

Noen er designet for å minne om gamle brett, andre har gjemte skatter, mens andre har skjulte figurer og beskjeder. 
Innimellom er det mulig å oppdage små 8-bits figurer gjemt i tretopper og bak esker, møysommelig skjult av spillskapere med stor kjærlighet for den levende arven til en av spillhistoriens viktigste figurer. 

Med fargerik grafikk og utsøkte brett – med moro for store og små – Super Mario 3D World er en ny klassiker. 

Hvilket Mario-spill er din favoritt? 
Del din mening og diskuter i kommentarfeltet. 
