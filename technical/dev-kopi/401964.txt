Anmeldelse av «The Hate U give»:Ungdomsfilm med agenda 

Endelig våger Hollywood å lage film for ungdom som engasjerer politisk. 

Kommersielle ungdomsfilmer som våger å være polemiske, er sjelden kost. 
Men de siste årenes polarisering av det amerikanske samfunnet og avdekking av rasisme har også ført med seg noe positivt: 
Filmstudioene våger å berøre stridstemaer de før skygget unna. 

Spike Lees Oscar-vinner BlacKKKlansman var underholdende polemisk satire, og her kommer George Tillman med en like retorisk hardtslående filmversjon av den ferske samtidsromanen The Hate U Give. 

Boken ble kanskje mest kjent fordi den ble forbudt å bruke i skoleverket i Texas. 
Om noen amerikanere opplever boken som for sterk kost, vil de kanskje føle seg enda mer truet av denne filmversjonen. 

For her er de mest dramatiske hendelsene i boken fortettet og forstørret, på godt og vondt, og filmen griper tak i det mest presserende traumet i det amerikanske samfunnet og holder det opp foran oss, klart og tydelig: 
Den institusjonaliserte rasismen i USA forsvant ikke med en svart president eller ved at den hvite middelklassen adopterte svart kultur. 
Den er for inngrodd og subtil til det. 

Dobbeltliv 

Hovedpersonen Starr (Amandla Stenberg) kjenner disse mekanismene på kroppen når hun pendler mellom «gettoen» og en hovedsakelig hvit privatskole. 
Ved skoleporten endrer hun personlighet hver eneste dag for å «passe inn». 

Mens hennes hvite klassekamerater kan bruke gettoslang og referanser fra svart populærkultur, må hun selv tone ned disse sidene ved sin personlighet, for ikke å virke truende («slang makes them look cool, but it makes me look hood»). 

Starr lykkes lenge med å manøvrere på denne stramme linen, og betaler motvillig prisen for det, men en dag rakner det fullstendig. 
Det skjer da hun er på fest på gamle trakter sammen med barndomsvennen Khalil og de blir stanset av en politipatrulje. 

Vi har sett denne typen kontroll i utallige filmer, for oss er det nærmest en sjangerkonvensjon. 
Men for svarte, og særlig svarte menn, innebærer det en spesiell form for frihetsberøvelse. 

Voldsomt melodrama 

Det som så skjer, er noe vi kjenner fra mange amerikanske nyhetsoppslag. 

Khalil blir drept og forvandles på kort tid til et symbol på undertrykkelse. 
Starr havner i skvis og må revurdere sin identitet. 
Stenberg i hovedrollen skildrer denne transformasjonen overbevisende, selv om de melodramatiske scenene etter hvert overvelder henne. 

Starr engasjerer seg i kampen for å få politimannen straffet for drapet på Khalil, og snart står hun i bresjen for demonstrasjoner som utarter til opptøyer. 
Det er her filmen drukner i følelser og slagord, og kanskje er jeg for gammel til å sette pris på den glødende patosen filmskaperne tar høyde for. 

Målgruppen for filmen er utvilsomt tenåringer, og de kan se frem til en film med mange kvaliteter. 
Særlig åpningssekvensen er en uhyre effektiv påminner om en spesifikk svart amerikansk erfaring. 
Starrs pappa, Maverick, spilt av den eminente Russel Hornsby, gir barna sine instrukser om hvordan de skal opptre i situasjoner der de blir stanset av politiet. 

Absurd for en nordmann, men en overlevelsesstrategi for svarte i dagens USA. 
