Sjarmerende Jarreau
Det var en fullsatt sal og stående applaus som møtte Al Jarreau da han gjestet Kilden onsdag kveld. 

76 år gamle Al Jarreau er kjent for å være en brobygger mellom pop og jazz. 
Han er den eneste i verden som har vunnet Grammy-pris i tre ulike kategorier – jazz, pop og R&B. 

Denne kvelden består repertoaret først og fremst av verk fra jazzlegenden Duke Ellington, omarrangert til Jarreau sin egen stil - på både godt og vondt. 
Han sparer derimot ikke på noe, og for anledningen har han med tyske NDR Bigband - Norddeutsche Rundfunks Big Bang på hele 18 stykker inkludert dirigent. 

Jarreau er spesielt glad i scatting, og kjører på allerede under tredje låt "Dukes Place" med en scattesolo hvor han også får med publikum. 
Det er ikke noe å legge skjul på at stemmen til Jarreau ikke er slik den en gang var, men det er vanskelig å ikke la seg sjarmere av den energiske musikeren. 
Selv om helsen hans gjør at han må sitte under hele konserten, så merker man at det er vanskelig for han å sitte rolig - dette gjelder også flere i publikum, for til tider svinger det godt av storbandet. 

I løpet av konserten ble det gitt mye rom for soloer, og flere av musikerne i NDR Bigbang får mulighet til å briljere på diverse instrument. 
Under klassikeren "Take The A Train" blir det til og med en barytonsaksofon-solo. 
Settlisten går fra ballader som "Sophisticated Lady" til svingende blues med tilhørende gitarsolo. 

Konserten avsluttes med klassikeren "Satin Doll" med et eksotisk arrangement før ekstranummer med blant annet Dave Brubeck-medley med kjente "Take Five" og ”Blue Rondo a Turk”. 

Sanggleden oser av Al Jarreau. 
Han storkoser seg på scenen og forteller morsomme historier. 
Han er langt over pensjonsalderen og har sikkert økonomi til å leve de late dager, men denne mannen hører hjemme på scenen. 
Det er inspirerende å oppleve et slikt menneske, og sammen med god musikk og godt akkompagnement fikk vi en helt spesiell opplevelse denne kvelden. 
