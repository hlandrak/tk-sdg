TEST:Audi A1 Sportback 1,4 TFSI 

Tøffere utseende og nye motorvarianter. 
A1 har overbevist oss før og burde nå være nærmest perfeksjon. 
Men selv tysk teknikk kan feile. 

Det er fem år siden Audi prøvde seg for tredje gang i småbilsegmentet. 

Første forsøk var Audi 50 som kom i 1975, og den huskes best som søskenutgaven til VW Polo. 
Andre gang de prøvde seg, var i 1999 med Audi A2. 

Aluminiumskonstruksjon og avantgarde-design var ikke nok til å forsvare bilens høye pris. 
Kombinert med for svake motoralternativer ble bilen aldri noen salgssuksess. 
Bilen var på mange måter forut for sin tid. 
Liten og lett, og med et svært lavt CO2-utslipp. 
Men det var før slik biler fikk betydelige avgiftslettelser. 

Men det tredje forsøket, A1, ble en småbilhit etter lanseringen i 2010. 
Dermed hadde Audi endelig fått fotfeste i denne klassen. 

I 2012 kom en etterlengtet 4-dørs versjon med tilnavnet «Sportback». 
Chassiset er det samme, men taket er forlenget for å få plass til bakdørene uten at designet har lidd av den grunn. 
Større praktisk nytteverdi falt i god smak hos nordmenn, og A1 Sportback utgjør nå 95 prosent av A1-salget. 
Av den grunn bestemte Audi seg for kun å selge Sportback-utgaven i Norge framover. 

Mer aggressivt utseende 

Ved første øyekast er det ikke lett å se designendringene på A1. 
Audi har strammet opp linjene for å gi bilen et mer aggressivt utseende likt resten av Audi-flåten. 
«Single frame»-grill, skarpere detaljer på støtfangeren og lykter sammen med en ny diffuser bak, gir bilen et mer sporty og seriøst uttrykk. 

Ny LED-signatur i kombinasjon med xenon-plus-lys forsterker illusjonen av at det er noe langt større og dyrere som er ute på veien. 

For de som har lyst til å løfte utseende enda ett hakk, er den nå tilgjengelig en rekke nye takfarger (fra 5.000,-) og aluminiumsfelger helt opp i 18-tommers størrelse. 

Om du skulle være redd for at naboen fortsatt ikke har lagt merke til din nye bil, tilbyr Audi også Radio Concert med åtte høyttalere og DAB+ som standard utstyr. 
Lyden fra stereoen er utrolig imponerende til å være standard anlegg, og leverer nok trøkk til melde din ankomst lenge før du svinger inn på parkeringsplassen. 

Skuffende automatkasse 

Testbilen har en 1,4 TSFI-motor på 125 hk, og er utstyrt med S tronic 7-trinns dobbeltclutch-kasse. 
0-100 km/t går på 8,9 sekunder, og motoren leverer 200 Nm mellom 1.400-4.000 omdreininger. 

Det finnes tre kjøremoduser - Economy/Auto/Dynamic, og dette burde være oppskriften for en kjøreopplevelse som kan tilpasses alle behov. 

Dessverre er det to ting som svikter: 
I «Economy» eller «Auto»-modus, gjør S tronic-kassen alt den kan for å holde høyest mulig gir. 
Dette er fint for å sikre et lavt forbruk og CO2-utslipp, som ifølge Audi er ned 10 prosent. 
Dessverre vil den da ligge to gir høyere over det som virker naturlig, med den følge at turtallet er for lavt til å få responsen du trenger. 

Når effekten endelig kommer, enten ved at bilen skifter ned to gir eller turtallet endelig stiger, er det som et kraftig uforutsigbart spark. 
Det oppleves noe ubehagelig i lengden, spesielt for passasjerer. 

Det er nå du tenker at løsningen må være å kjøre fast i «Dynamic»-modus. 
Men da øker forbruket ditt betraktelig ved at turtallet holdes oppe i forventning om mer aktiv kjørestil. 
Og du opplever fortsatt den samme uheldige ketchupeffekten ved leveringen av krefter fra stillestående. 

S tronic er svært vellykket i andre Audi-modeller, og vi kan bare konkludere med at det må være motor/girkasse-kombinasjonen som ikke samarbeider godt nok i dette tilfellet. 

Fantastisk chassis 

På veien glemmer du fort at du sitter i en bil som er kun 397 cm lang. 
A1 kjører som noe fra en langt større bilklasse. 
God lyddemping gjør langturer til en overraskende behagelig opplevelse for en bil på denne størrelsen. 

På svingete veier får du mye selvtillit takket være god balanse, fantastisk chassis og akkurat passe rattrespons. 
Motoren er nok mest fornøyd (og behagelig) fra 80-110 km/t. 
Om du ikke bruker hastighetskontrollen, må du følge godt med for ikke å ende opp med en fartsbot. 

Testbilen vår hadde sportsunderstell, 16-tommers felger og vinterdekk. 
Til tross for norsk veistandard ville jeg ikke vært engstelig for å utstyre A1 med 17-tommers hjul sammen med sportsunderstell, selv om du kjører mest i byen. 
A1 har en såpass god og solid konstruksjon at hverken du eller bilen får vondt av veistrekninger med dårlig vedlikehold. 

Stilfullt, men noe trangt 

Audi har ikke sviktet på interiøret med A1. 
Kvaliteten er på høyde med det du forventer fra et tysk premiummerke. 
Aluminiumsdetaljer på betjeningsknapper, S-line seter og skinnratt. 

Igjen lever illusjonen av å eie noe langt større og dyrere. 

Plassen i baksetet fungerer greit nok til voksne, men selv med fin takhøyde er adgangen smal. 
Midtsetet bak er relativt trangt og passer best til barnefrakt. 
Forvent heller ikke å få plass til barnevogna i bagasjerommet. 
Det tilbyr ikke mer plass enn en god lørdagshandel med 270 liter. 
Baksetene deles 60/40 og med setene lagt ned, kan du få plass til 920 liter. 

Lengde er også mangelvare i A1, og skal du frakte langrennsskiene eller sykkelen må de nok på takstativet. 
Med tillatt takvekt på 75 kilo er Birken-utstyret ditt fint plassert i friluft. 

Kan tilpasses alle 

Ekstrautstyrslisten er uendelig lang og testbilen vår er utstyrt med oppgraderinger for nesten 100.000 kroner. 

Er du ute etter en kompaktbil med premium kvalitet og personlig preg, er altså dette bilen for deg, men moroa koster også. 

Kombinert med et stilfullt og sprekt utseende, er det ingen som kan anklage deg for å ha kjøpt en kjip minibil. 

For de fleste av oss blir A1 Sportback en bybil eller en bil nummer to for å lette på hverdagslogistikken. 

Da har vi to forslag: 

Er du ute etter noe som er like sportslig som A1s utseende tilsier, velg bort noe utstyr (for eksempel kontrast-blått tak til 5.000,- og S-line sportseksteriørpakke til 12.190,-), og kjøp heller motoren med 150 hk. 
Den koster 19.000,- mer med manuell 6-trinns kasse (alle motorvarianter kan velges med S tronic). 
Da får du en langt morsommere bil med et chassis som absolutt tåler de ekstra hestekreftene. 

Er det en premium mini-kompakt bil du er ute etter for å komplimentere din Tesla Model S uten å tømme lommeboka? 
Da har du 1,0 TFSI eller 1,4 TDI med en av Audi sine nye tre-sylinderede motorer å velge mellom. 
Du sparer over 10.000,-, og TDI-en er godkjent for å kjøre i sentrum på dagene dieselforbudet innføres, ettersom den har Euro 6-godkjenning. 

Vi får bare håpe myndighetene tar til fornuft og revurderer dieselforbudsregelen, og at Audi tar en runde på sin S tronic-kasse på det som er ellers en svært god bil. 
