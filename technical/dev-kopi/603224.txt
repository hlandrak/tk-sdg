«Ben is back»:Den bortkomne sønnen 

Filmanmeldelse: 
Omtrent slik må det være å ha en narkoman i familien. 

Når 19 år gamle Ben (Lucas Hedges) dukker opp hjemme på julaften, reagerer mamma Holly (Julia Roberts) først med å bli fra seg av lykke. 
Så gjemmer hun alt familien har av medisiner. 
Holly vet så alt for godt at det neste døgnet kommer morskjærligheten nok en gang til å sette på prøve av hennes narkomane sønn. 

Og «Ben Is Back» gir ikke bare et bilde av hvordan det er å ha en rusavhengig i nær familie. 
Filmen viser også hvordan den pågående amerikanske opiat-epidemien setter sitt preg på et småbysamfunn: 
Over alt hvor Holly og Ben beveger seg – i kirken, i nabolaget, på kjøpesenteret – støter de på brukere og pårørende. 
Et møte for narkomane på avvenning ser ut til å trekke like mange som julegudstjenesten. 

Godt hjulpet av dedikerte hovedrolleinnehavere – ikke minst en Julia Roberts som nå må regnes blant Hollywoods mest pålitelige karakterskuespillere – klarer regissør og manusforfatter Peter Hedges (som i sin tid skrev «Hva er det med Gilbert Grape?») å gi liv og troverdighet til en historie som i mindre kyndige hender kunne ha blitt fryktelig melodramatisk. 
Bare slutten kommer for brått til å føles helt tilfredsstillende. 
