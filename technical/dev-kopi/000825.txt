The Legend of Korra
En gavepakke til tilhengerne. 

Regissør M. Night Shyamalans katastrofale film Luftens siste mester fikk terningkast 1 av Birger Vestmo og satte en stopper for den animerte tegneseriens videre popularitetsvekst. 
Filmen og den animerte tv-serien fortalte om Aang – en ung gutt med ekstraordinære evner som kan kontrollere de fire elementene. 

I 2012 dukket The Legend of Korra opp på tv-kanalen Nickelodeon for å fortsette sagaen om de mytiske krigerne som tar i bruk ild, vann, luft og jord for å bekjempe ondskap. 
Den selvstendige jenta Korra er arvtageren etter Aang og serien følger hennes vei fra brå kriger til en opplyst veileder. 

Spillet The Legend of Korra plasserer seg midt mellom den andre og tredje sesongen av den animerte serien. 

Og er dermed i all hovedsak rettet mot dem som allerede har god kjennskap til universet og de mange ulike figurene i historien. 

Ettersom Korra i serien allerede har kontroll over alle de fire elementene må spillet starte og slutte sin historie med samme premisset. 
Med andre ord en forutsigbar fortelling om å miste krefter og å gjenoppdage sin indre styrke. 

I kjent Platinum Games-stil 

Selve kampsystemet bære mange av Platinum Games sine kjennemerker. 
Det er lett å starte knappefesten og base hamre løs på fiendene i din vei. 
Men først når du fokuserer og virkelig utnytter kombinasjonsangrepene viser kampsystemet sin dybde. 
Et vimsete kamera, som følger Korra i tredjeperson, ødelegger likevel ofte opplevelsen. 
Spesielt i områder med trange korridorer blir det vanskelig å holde oversikt over motstanderne. 

Mest av alt er The Legend of Korra-spillet en bonussesong for dem som allerede har sett tv-serien. 
Velproduserte mellomsekvenser som forteller historien om Korra i samme stil er gulroten i enden av alle spillsekvensene. 

Spillet klarer i liten grad å stå for seg selv, og de mange kampoppdragene mellom de animerte mellomsekvensene oppleves i høy grad som transportetapper. 
Ved å ta i bruk cellshading-teknologi ser figurene og effektene ut som den animerte tv-serien, men omgivelsene er sterile og tas i liten grad i bruk. 
Dermed er det lite å engasjere seg i for andre enn sterke tilhengere av den animerte Nickelodeon-serien. 
