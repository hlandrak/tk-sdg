Testet:Subaru Levorg 

Vi har kjørt Subarus nye designlekre og velkjørende stasjonsvogn som erstatter Legacy. 

Subaru Legacy ble faset ut ved slutten av fjoråret. 
Siden har japanerne kun kjørt videre med Outback, som ble fullstendig oppgradert tidligere i år. 
Men i snart to år har det vært åpenbart at en slags etterfølger var klar. 

Og nå er den her - nye Subaru Levorg. 
Navnet er helt nytt og minner lite om det Subaru har brukt å kalle sine biler. 
Selv synes jeg det høres ut som etternavnet på en russisk toppdiplomat. 

Men det er lite spor av Russland på den nye mellomklasse-stasjonsvognen. 

I stedet snakker vi om en av de mest moderne, lekre og kjøreglade modellene fra den lille japanske bilprodusenten. 

Ikke helt ny 

Levorg er med sin lengde på 4,69 meter og 1,78 meters bredde hakket mer kompakt enn de store stasjonsvognene Ford Mondeo og VW Passat. 
I stedet nevner Subaru Volvo V60 og Skoda Octavia når det snakkes om konkurrenter. 

Nykommeren er faktisk ikke søkk ny ettersom den faktisk har vært på det japanske markedet i snart halvannet år. 
Det var nemlig opprinnelig ingen planer om at den skulle introduseres i Europa, men det ble endret etter responsen fra Tokyo-visningen i 2013. 

Bilen deler plattform med modellen WRX og har samme frontparti som WRX STi, noe som ikke er et dårlig utgangspunkt. 
Subaru har virkelig vært flinke med designet og resultatet er en barsk, sportslig og stilfull stasjonsvogn. 
Fronten preges av en fram- og nedoverbøyd snute. 
Åpningen på panseret er et scoop som har til hensikt å sørge for tilstrekkelig luft til den nye turbomatede 1,6-liters bensinmotoren. 
Den er selvsagt av boxer-typen. 

Se bilder av interiøret her 

Sideskjørt og stor integrert hekkfanger understreker det sportslige, mens enden generelt minner om Peugeot 308. 
Størrelsesmessig er Levorg en bilstørrelse mindre enn hva Legacy var. 
Bagasjerommet er likevel nesten like stort med baksetene i bruk. 
Tallet er 522 liter mot 526 liter. 

Tross den skrånende taklinjen er takhøyden mer enn grei nok for voksne i baksetet. 
I forsetene sitter vi bra, men vi skulle gjerne like å senke setet tre cm ytterligere. 
Særlig passasjersetet, som ikke lar seg høyderegulere i det hele tatt, er dette et savn. 

Både materialkvalitet, brukervennlighet og utforming viser at Subaru har tatt solide grep på interørfronten den siste tiden. 

Mellom baksetene og forsetene er det snakk om totalt seks USB-uttak for å sikre strøm til ulike elektroniske duppeditter. 
Men rattet har litt vel mange knapper å forholde seg til, noe du sannsynligvis etter hvert blir vant til. 
Navigasjonen har vi erfart som lite optimal på Subaru tidligere, og den virker fortsatt å ha et forbedringspotensiale når det kommer til betjening. 

Fikk du med deg denne? 
Tesla har endelig lansert den nye SUV-en Model X 

Subaru Levorg har naturligvis firehjulstrekk som standard, og i motsetning til de aller fleste andre bilprodusenter som kobler inn for- eller bakhjul etter behov, har denne permanent trekk på alle fire. 

Stivere 

Selve karosseriet og oppsettet på bilen er betydelig stivere og strammere enn hva tilfellet var med Legacy. 
Det gjør at Levorg oppfører seg eksemplarisk langs spanske fjellveier. 
Styrefølelsen er god, understellet virker bra og bilen er rett og slett morsom å kjøre. 
Active torque vectoring sikrer også at kreftene går til de hjulene med best grep gjennom svingene, så den ligger stabilt og bra på veien. 

Men (det er stort sett alltid et men ...) det er noen skår i gleden. 

For det første får du bilen kun med den nye 1,6-liters bensinmotoren med turbo som yter 170 hestekrefter. 
Diesel står ikke på menyen. 
Dreiemomentet er noe lavere enn forventet med 250 Nm. 
Heldigvis strekker det seg over et stort område av turtallet - fra 1.800-4.800 omdreininger. 
Det holder til 0-100 km/t på 8,9 sekunder og toppfart på 210 km/t. 
Under akselerasjon er det i overkant mye hylelyd fra turboen. 

For det andre kommer bilen kun med CVT-girkasse, som er en trinnløs girkasse som i praksis ligner en vanlig automatkasse. 
Levorgen har seks forhåndsprogrammerte trinn og det hjelper litt. 
I motsetning til de fleste andre slike girkasser, som jevnt over er så irriterende at de kan gi utslett både her og der til en stakkar, er Subarus Lineartronic-kasse utstyrt med kjede i stedet for reim. 

Det er som kjent mindre elastisk og derfor blir det mindre «uling» under akselerasjon. 
Men responsen er uten tvil treigere i biler med denne innretningen. 

Se flere bilder av nye Levorg her 

Subaru sier i løpet av lanseringen at de i fremtiden også planlegger å være en liten bilprodusent. 
De skal fortsatt produsere firehjulstrekkere, og bilene skal også i fremtiden ha boxermotorer. 

Mer praktisk 

Som de fleste andre typiske Subaru-modeller er også Levorg ment å være brukervennlig og praktisk. 

Det nye nå er at fokuset også er skarpere på sikkerhet og sportslighet. 

Derfor får du modellen med blant annet en radar for kryssende trafikk når en rygger ut fra en p-plass, blindsonevarsler og filskiftevarsler. 
Av praktisk nytteverdi er det kjekt å vite at døråpningen til forsetet er økt med fem cm, mens døråpningen til baksetet er økt med 9 cm kontra Legacy. 

Prisen ser i utgangspunktet bra ut med start på 374.900 kroner. 
Premiumutgaven koster 434.900 kroner, og da er penere skinninteriør, sportslige alu-pedaler, større felger, LED-lys, ryggekamera samt noe mer sikkerhetsutstyr inkludert. 

Den nærmeste konkurrenten størrelsesmessig jeg vil peke på er Skoda Octavia 4x4 DSG, tilgjengelig fra 363.000 kroner med 1,8-liters turbobensin og betydelig bedre ytelser (0-100 km/t på 7,5 sekunder og toppfart på 227 km/t). 
Samme bil med 184 dieselhester koster fra 374.100 kroner. 
Den presterer 0-100 på 7,2 sekunder og gir seg ikke før 226 km/t. 
Et annet spennende alternativ jeg vil trekke fram er Mazda 6 2,2D AWD aut. 
Det er en større bil som er tilgjengelig fra 395.500 kroner med enda bedre utstyrsnivå. 

Dommen for Levorg ligger mellom terningkast fire og fem. 
Den ender på fire på grunn av Lineartronic-kassen, prisen og det snevre motorutvalget. 
Men terningkast fire betyr likevel at det er en kjøreglad, pen, solid og god bil. 

Reiseomkostningene til denne reportasjen er dekket av importøren. 
Les mer her 
