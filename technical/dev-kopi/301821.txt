Anmeldelse:Snoop Dogg lever behagelig på «BUSH» 

Funk søker moderskip. 

ALBUM: 
Etter sine 23 år i gamet, er ikke Snoop Dogg bare et unikum på rapscenen, men også en av hiphopens mest kvalitetssprikende artister — med en lang rekke musikalske nedturer og høydepunkter. 

Blant sistnevnte finner vi hans forrige utgivelse «7 Days of Funk» med produsent Dâm-Funk, som klarte å veie opp for senere års urovekkende reggaeflørt. 
På vestkystlegendens nye album «Bush» er det fortsatt funken som står i fokus, men denne gangen med sin gamle studiokompis Pharrell Williams bak spakene. 

Til tross for at duoens mange gullkantede øyeblikk («Drop It Like It's Hot», «Beautiful», «Signs») har gitt grunnlag for visse forventninger, blir albumet likevel sjelden mer spennende enn sine tre første singler «California Roll» (med Stevie Wonder), «Peaches & Cream» og «So Many Pros». 

Dette betyr derimot ikke at «Bush» er en av hans nevnte nedturer, men hvis du av en eller annen grunn ikke liker Snoop i crooner-modus over glætte 80-tallsproduksjoner, kan det være smart å holde seg unna akkurat denne utgivelsen. 
