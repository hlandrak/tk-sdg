Smittsom, men statisk r&b
Eks-One Direction-medlemmet samarbeider med stjerneprodusent. 
Resultatet? 
Helt ok. 

Zayn Malik er svært hemmelighetsfull angående utgivelsesdatoen for hans andre soloalbum uten One Direction-gjengen. 
Singlene «Entertainer», «Let Me» og «Sour Diesel» - alle sluppet tidligere i år, og nå «Too Much» med Timbaland, er bare noe av det vi har i vente fra andrealbumet. 

Før One Direction stod Zayn middelmådig på egne bein, som var utgangspunktet før britiske X 
Factor dannet gruppa i samme program. 
Nå sier han seg nokså ferdigsnakka med klisjéfylte frierier til unge og lovende tenåringer. 
Tematikken i «Too Much» rører likevel noe ved de samme gamle kjærlighetshistoriene, typ: en romanse gikk litt skeis, og nå angres det for harde livet. 
Du skjønner greia. 
Musikalsk har Zayn brukt årene til å bevege seg inn i den retningen han tilsynelatende siktet seg inn på før balubaet startet. 
Litt mindre prangende. 

En kan være lei av Timbaland så mye en vil, men fader heller, han har laget mange hits av en grunn. 
«Too Much» bygger seg opp i et rolig og stødig r&b-skjelett, dekt av Zayns snille falsetter. 
Spørsmålet er om produsentsiden av denne låta har kjørt seg fast i den ene gode beaten, og fokusert mindre på helheten. 

I nuet er det noe grusomt fengende over dette, men det mangler noe essensielt før båten kan ro i havn. 
Før låta når klimaks er vi allerede ved vegs ende i form av en uforutsett og vonbroten nedtoning. 
Konstante gjentakelser får en til å digge låta der og da, men avslutningsvis klarer nok ikke «Too Much» å legge igjen noen tilknytning hos oss lekfolk. 
