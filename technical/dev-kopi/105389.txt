Låtanmeldelse:Kygo – «Nothing Left» 

Kygo skrur av sikkerhetslyset. 

Kygo feat. 
Will Heard 

Kygo har fått litt pes for å lage lykkelige lettvintheter for folk som primært vil danse og være blide. 

Ikke noe galt i det, ingen beskyldte AC/DC for å utforske dyptgående emosjonelle brønner da de nettopp var i Oslo heller. 
Uten sammenligning for øvrig. 

I Kyrre Gørvell-Dahlls tilfelle har denne lettheten gjennomboret remiksene hans. 
Sololåtene har på den annen side hatt et antydende drag mot noe mørkere, noe som har vært vanskelig å sette den stekende fingeren på. 
En vridning 23-åringen ikke har våget å ta helt ut. 

Det gjør han heller ikke nå. 
Men det nærmer seg. 

Kygos tredje originalkomposisjon på stort selskap er selvsagt ikke Depeche Mode-dystopisk indre pine. 
Den er knapt halvveis til Röyksopps «The Understanding». 

Men som popmusikk er den et lengseslfullt jammer i en trollsvart tropenatt, der lyslenkene i palmene har sluknet, bølgene har lagt seg og DJ'ens mobil har gått tom for både dekning og batteri. 

Det er forbannet stille, med andre ord. 

Heldigvis er Will Heard den sterkeste vokalisten han har samarbeidet med. 
Den britiske 24-åringen synger med mer innlevd død og pine enn Parson James («Stole the Show») og Conrad Sewell («Firestone») til sammen. 
Men det kunne vært interessant å snart få høre en original Kygo-låt med kvinnelig vokal. 

Arrangementet er kledelig apropos-spinkelt instrumentert. 
Balansert mellom et piano og noen bedrøvelige synthstrykere (seriøst, med inntjeningen Kygo AS har hatt det siste året burde det i alle fall være mulig å booke en lettere sulteforet strykekvartett?). 

Synthbassen kunne Madonna ha snust opp på åttitallet. 
Dessuten er låten tilnærmet strippet for trommer, med unntak av lyssky fingerknips og et begrenset synthskrik. 
Noen «Liberian Girl»-rytmer prøver å trenge seg inn mot slutten, men slipper aldri til. 

Til og med Kygos irriterende solosignaturinstrument – den uforklarlige synthfløytelyden som ikke er en fløyte – har tatt turen over i moll. 

Tilfeldigvis lanseres «Nothing Left» samtidig som Kygo spiller i Chicago, betalt av privattaxitjenesten Uber. 
Det sier ganske mye om Fana-guttens størrelse nå. 

Med denne singelen man kan ikke lenger beskylde ham for å bare kjøre sikkert. 
Selv om det fremdeles er fristende. 
