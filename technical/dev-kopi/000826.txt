Drømmefall:Kapitler 

Historien sprenger seg ut av episodeformatet. 

I åtte år har tilhengere av Drømmefall-spillene ventet på forsettelsen av fortellingen om Zoe og Kian. 
Med Drømmefall: 
Kapitler fortsetter Ragnar Tørnquist og Dag Scheve sin saga i et nytt format med fem episodebaserte utgivelser. 

Eventyret starter med en begravelse og en fødsel, en symbolsk åpning med tanke på at det ikke er den gamle norske mastodonten Funcom som står bak. 
I 2012 gikk flere tidligere Funcom-ansatte sammen og startet Red Thread Games. 
Dette er første spill fra selskapet. 

Science fiction vs. fantasy 

Zoe ligger i koma i byen Casablanca. 
Årets er 2220 og Europa har utviklet seg til en dystopisk bystat. 
I fantasiverdenen Arcadia, som finnes i en parallell dimensjon til vår virkelighet, venter krigeren Kian på å bli henrettet. 

De to spillverdenene er svært ulikt bygd opp, science fiction vs. fantasy. 
Vekselsvis får spilleren ta kontroll over de to figurene og fører de begge frem mot en ny sjanse til livet. 

Visuelt bygges den dystopiske utgaven av Europa på inspirasjon fra science fiction-forfatteren Philip K. Dick, som står bak boken som ble til Ridley Scotts Bladerunner. 

Figurene styres i tredjepersonsperspektiv, og oppgavene er å lete frem spor og løse oppgaver. 
Finn nøkkelen til døren som tar deg til neste område, snakk med ulike personer og gjør samtalevalg som påvirker hvordan figurene reagerer på Zoe og Kian. 

Dialogene og de moralske valgene er godt stemmelagt på engelsk og utgjør en betydelig del av spillets interaktive opplevelse. 

Sprenger episodeformatet 

Spill gitt ut over flere episoder er et format som de siste årene har blitt popularisert gjennom Telltale Games sine The Walking Dead- og Fables-spill. 
Sånn sett passer dette formatet fortelleren Tørnquist godt, for det har alltid vært historien som er viktigst i Drømmefall-spillene. 

Men spillets velskrevne historie og visuelle univers er større enn hva det episodiske formatet og pek-og-klikk-sjangeren tillater. 
Flere ganger oppleves det som om spillet vil sprenge seg ut av reimene uten helt å klare det. 

Tematikken går i retning av de store spørsmålene. 
Hva er virkelighet? 
Hva er fortid? 
Hva ligger bortenfor vår verden? 
Ja, det handler om livet og døden. 

Første episode i Drømmefall: 
Kapitler har dermed heller ikke hast. 
De store skrittene i fortellingen kommer først i senere episoder, men dette anslaget har kimen til en stor fortelling. 
