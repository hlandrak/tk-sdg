LEGO Marvel Super Heroes
En uimotståelig superheltpakke! 

Jeg må igjen trekke frem det berømte ordtaket «if it ain’t broken, don’t fix it». 

Traveller’s Tales og LEGO har hatt kjempesuksess med sine tidligere samarbeid på Star Wars, Batman, Harry Potter, og Indiana Jones, og kommer også til å ha det med det nye spillet, LEGO Marvel Super Heroes. 

Her får du morsom gameplay med vellykket humor og varierte valgmuligheter. 
Har du spilt et LEGO-spill før, vil mye riktignok virke mistenkelig kjent. 
Her satses det på høy gjenkjennelsesfaktor. 

Men spillet er godt planlagt og vel utført, samtidig som hardbarkede Marvel-fans vil måpe over hvor mange obskure figurer spillet har fått plass til! 

Imponerende fokus på action 

Over 100 av Marvels kjente, og mindre kjente, helter og skurker er spillbare, blant andre Spider-Man, X-Men, Fantastic Four og hele Avengers-gjengen. 
Selv Marvel-kongen Stan Lee er spillbar! 

De må kjempe mot Doctor Dooms planer om å samle universets kosmiske brikker til et farlig våpen, og kampen foregår på blant annet Manhattan, Åsgard og i verdensrommet. 

Historien blander alle figurene, og de har alle særegne evner som hjelper deg videre. 
Du kan også kjøpe stadig nye figurer, både ved å samle inn penger på brettene, og ved å hjelpe Manhattans innbyggere i ulike problemsituasjoner. 

Historien braker løs fra første oppdrag med et imponerende fokus på action, der Hulken umiddelbart blir min favorittfigur. 
Ingenting er mer morsomt enn å ødelegge omgivelsene med Hulkens kjempekrefter! 

Også i senere situasjoner er det høy hastighet på både handling og spillestil. 
Det er åpenbart at Traveller’s Tales har sett mye Marvel-film, og hentet inspirasjon derifra. 

Velfungerende grafikk og et mektig lydspor gjør LEGO Marvel Super Heroes til det mest actionorienterte spillet i LEGO-serien. 

Ingen radikale nyheter 

Som spiller har du din hjemmebase på SHIELDS helikopterhangar, som svever høyt over Manhattan. 
Der kan du blant annet gå tilbake til tidligere baner for å spille dem på nytt, bytte figur eller kjøpe tilleggsutstyr. 

Du kan også kaste deg utfor kanten i spektakulære svev ned til Manhattan, der du kan utforske bydelen i rene GTA-stil, og utføre små oppdrag mellom banene. 
Jeg får også assosiasjoner til Crackdown, der utforsking av bymiljøet var omtrent like gøy som selve oppdragene. 

Du settes ikke på særlig vanskelige prøver i noen deler av spillet, noen av utfordringene er nesten frustrerende enkle, men LEGO-spillene har alltid en morsom belønning på lur som gjør dem verdt å løse. 

Jeg har spilt samtlige LEGO-spill, og føler kanskje et lite savn av radikale nyheter. 

Men samtidig innser jeg at mange fans ville ha savnet typiske kjennetegn som brikkesamling, smashing av omgivelser, de karakteristiske lydeffektene og figurbyttingen om dette ikke fremdeles var en viktig del av spillet. 

Kruttet er altså ikke funnet opp på nytt, men det smeller fremdeles mer enn godt nok når actionspillingen bryter løs. 

Kombinert med underholdende bruk av Marvels gigantiske helteunivers, er LEGO Marvel Super Heroes en uimotståelig pakke for undertegnede! 

(Spillet er testet på Xbox 360, men er også tilgjengelig for PC, PS3, PS4, PS Vita, WiiU og 3DS. 
