Test:Volkswagen Multivan Generation SIX 

Samba for rikfolket. 

Luksus for sju, men det koster. 

Testbilen er en oppjålet versjon av Multivan som kalles Generation SIX. 
Totonelakkeringen og blanke 18-tommers felger flørter vilt med den gamle Sambaen selv om den hverken har åpen takløsning eller 21 vinduer. 

I motsetning til den livsfarlige førstegenerasjons bilen, er den til gjengjeld fylt til randen med det mest moderne innen sikkerhet og komfort - og den første som tangerer 200 kilometer i timen. 

Alt nytt men alt er som før 

Hva gjør du når du har laget den perfekte bilen, men markedet krever en ny? 
Du bygger en splitter ny modell, som ser akkurat ut som den gamle og har akkurat de samme løsningene. 

Volkswagen er opptatt av å kalle den nye Transporterfamilien som en ny modell. 
Til dels har de rett i det. 
Det er ikke mye som er helt identisk med forgjengeren som kom i 2003 og fikk en vellykket botox-behandling i 2010. 

Visstnok er taket den eneste karosseridelen som er lik utvendig, og det er gjort mye med hjuloppheng, spesielt foran for å få den bedre, men allikevel føles den som akkurat den samme. 

Ny dash 

Dashbordet er betraktelig strammet opp til 2016-standard. 
Volkswagens infotainment-system med de to skjermene er på plass. 
Litt pussig at hurtigknappene ved skjermen er Volkswagens minste på en bil med det største dashbordet og sitteposisjon lengst fra skjermen, men det er ikke noe stort problem. 

Selvsagt kommer den med Car-Net App-Connect som speiler mobilen din. 
Kjørecomputeren har fått fargeskjerm, og multifunkjonsrattet i skinn er hentet fra det ordinære VW-programmet. 

Konsollen med girspaken har blitt mer praktisk. 
Rommet er nå stort nok til moderne telefoner, og har USB og sigarettenner. 
Før måtte man ha koppholderen oppe for å lade, og den skranglet. 

Koppholderen er også forbedret og har to ekstra rom, selv om den er i grunneste laget for halvliteren med Cola. 
Under finner vi rom til 1,5-liters flasker som før. 
To hanskerom i stedet for ett er nytt, men begge er trange. 
Ellers er det svært lite å bite seg merke i av synlige nyheter. 

Sikkerhet 

Derimot er nye Multivan spekket med nyheter du forhåpentligvis ikke trenger. 
Nødbremseassistent med integrert tilhenger-stabilisering, multikollisjonsbrems, City Nødbrems fra 0 til 30 km/t, tretthetsvarsler og blindsonevarsel. 

Adaptiv fartsholder, og automatisk nedblending av hovedlys og ryggekamera (dessverre ikke dekket bak logoen som hos andre folkevogner) er komfortutstyr som også bedrer sikkerheten. 

Støysvak 

Multivan har verdens dårligste utgangspunkt for en støysvak kupé. 
Et enormt rom, store døråpninger (vår utgave har skyvedører på begge sider), dekk med høy lasteinndeks, en murstein av et karosseri som pløyer luft, en låvevegg i hekk som virvler masse luft og kjempestore speil og hjulbuer som lager masse turbulens. 

Faktum er at Volkswagen allikevel har klart å bygge en støysvak storbil takket være masse støydemping, smart dekkvalg og doble glassruter bak. 
Stemmeforsterkere som bruker mikrofoner og høyttalerne i stereoanlegget gjør at du kan snakke dempet med bakerste rad selv i versjonen med 40 centimeter ekstra akselavstand og fire rader. 
Vi snakker Maybach-teknologi i snekkerbil-karosseri. 

Luksus 

For utstysfreaken er i det heletatt Multivan et nirvana. 
Du får nemlig det meste av utstyr som er tilgjengelig, men det koster. 
Vår pressebil ble bestilt før utstyrsnivåene var bestemt, men er en godt utstyrt Comfortline. 
Blant annet fullt elektrisk justerbare kapteinstoler i front, Alcantara seter og skyvedør på begge sider. 

Gjerrig 

Alle motorene er nye eller overgått for møte Euro 6-kravene. 
Motorprogrammet er oversiktelig, kun to liters TDI i fire versjoner. 
102, 150 og 205 hester. 

Hvor mye NOx den slipper ut vet vi ikke, men du kan lese alt om Volkswagen-skandalen HER. 

Alle lover et gjennomsnittlig forbruk rundt 0,6, noe som stemmer godt med virkeligheten. 
Under normal kjøring havner du på 0,65, men vi klarte lett 0,55 med 150-hesteren. 

Rett og slett imponerende, særlig etter å ha testet lille Mercedes C 350 Plug in Hybrid, som blir begunstiget med kraftig avgiftslette på grunn av lavt forbruk. 

150-hesteren føles mer enn pigg nok, hvertfall så lenge man er alene i bilen og den er sterk fra bunn. 
Toppeffekten hentes ut rett over 3.000 omdreininger. 

Vår bil var utstyrt med manuell kasse. 
Med en topppart på drøyt 180 km/t, kan sjettegiret bli litt høyt her hjemme. 
Det innebærer noe giring ned til femte i motbakkene og alle steder det ikke står 80 eller høyere på skiltene. 

Dersom du ikke har planer om mye kjøring med tilhenger, hadde jeg gått for automatgir. 
Det er en drømmekombinasjon sammen med adaptiv fartsholder som er standard. 
Dobbeltclutchassen er derimot ikke like god når man skal finmanøvrere med en tung henger. 

Firehjulstrekkonge 

Vår testbil hadde bare drift på forhjulene, men ingen er bedre på 4x4 i segmentet enn VW. 
Det er nesten rart ikke VW bygger en Alltrack-utgave med litt ekstra plastdetaljer og større hjul av Multivan og Transporter. 

Den har allerede 19,3 centimeter i bakkeklaring og er tigjengelig med firehjulsdrift i kombinasjon med 4Motion, bakkestartassistent, nedoverbakkeassistent og mekanisk differensiallås i bakakselen. 

Adaptivt understell 

Undertegnede har mange mil bak rattet i campingbilen California T5. 
Det har skjedd lite med kjøreegenskapene i den nye. 
Når det er sagt, er de ganske bra i gamlingen også. 

Den høye sittestillingen er herlig, oversikten er super og den er lett å plassere og parkere. 
Særlig med sensorer og kamera innabords. 

Den veier mye og kjører trygt. 
Sportslig er den selvsagt ikke, men den er bred, lang og føles trygg og stødig selv i høye hastigheter. 
Nytt er adaptivt understell som strammer opp vogna hvis du vil kjøre fort. 
Da lar du den stå i midtstilling. 

Det største ankepunktet på gamlingen var slag fra understellet og skramling i interiøret på dårlige veier. 
Det har nykommeren dessverre arvet. 

Konge for 7 eller 8 

Det finnes ikke bedre skyss enn denne dersom dere er 7 eller 8. 
Takket være skinnene i gulvet kan du justere og ommøblere akkurat som du vil. 
Dessverre har de ikke klart å gjøre noe med aluminiumsfinishen, for skinnene blir fort stygge. 

Stolene i midten kan snus 360 grader, skyves frem og tilbake og tas ut. 
Sofaen kan sklis helt bak eller helt forover eller tas ut slik at du får en gedigen lastebil. 
Bestiller du lang versjon får du to rader med kapteinstoler. 

Er du jålete bestiller du kun kapteinstoler, men da mister du det naturlige skillet til bagasjerommet. 
Bordløsning kan også bestilles, samt integrert barnestol. 
Uansett sitter du kongelig på alle plasser. 

Det koster 

Det største ankepunktet for Multivan er prisen. 
Du får den fra ganske hyggelige 585.000 kroner med 150 hester og manuell eller 102 og DSG, men tangerer millionen dersom man skal ha 205 hester, DSG og automat. 
Da skal man virkelig trenge plassen før man velger denne, for den skriker ikke status. 
