Spillanmeldelse:«Tomb Raider» 

Spillheltinnen Lara Croft gjenfødes i «Tomb Raider»-seriens mest brutale, intense og grenseløst underholdende spill til nå. 

Å kalle det rykende ferske «Tomb Raider» et comeback for Lara Croft er en overdrivelse. 
Dette er det femte spillet i serien Crystal Dynamics står bak, og hvert eneste av dem har vært et slikt comeback - inkludert remaken av det originale «Tomb Raider»-spillet de lanserte i 2007. 

Det er i steden en gjenfødelse. 
En skapelsesberetning, om du vil. 
Dette er historien om hvordan Lara Croft ble den tøffe, kule og handlekraftige eventyreren vi kjenner og elsker. 
Det vil si: det er det egentlig ikke. 

Crystal Dynamics har åpenbart bestemt seg å blåse en lang, sur marsj i hva oss gamle fans av serien har tryglet om. 
I steden for å gi oss mindre skyting og action og mer utforsking og eventyr, har de gjort det omvendte. 

Jeg skal ikke legge skjul på at jeg satt og hyttet med nevene de første timene av dette spillet. 
Et OK actionspill og et veldig dårlig «Tomb Raider»-spill, noterte jeg meg. 

Den Lara jeg kjenner sniker seg ikke opp på folk og knekker nakken deres. 
Hun samler ikke poeng for å treffe fiender i hodet. 
Hun får ikke bonus for elegante likvideringer. 
Hun stikker ikke pilspisser inn i halsen til skurker. 

Kort sagt - hun er ikke en drapsmaskin, hun er en eventyrer. 

Ikke får du mulighet til å synke ned i seig, ensom og sitrende utforsking av eldgamle ruiner heller, disse sekvensene er som regel over i det øyeblikket du begynner å kose deg for alvor. 

«Tomb Raider» anno 2013 er først og fremst et actionspill, utforskingen kommer i andre rekke. 
Men - utrolig nok - det er helt greit. 

For kampsystemet i dette spillet er et av de aller beste i noe tredjeperson actionspill noen sinne. 
Alt du gjør med Lara er gjennomtenkt til minste detalj og finpusset igjen og igjen til det sitter. 

Utforskingen av ruiner er erstattet med innsamling av gjenstander og ferdighetspoeng som gjør det mulig å oppgradere egenskapene og våpnene til Lara, og alle disse oppgraderingene - hver eneste én - oppleves som nyttige og gode. 

Historien og settingen er også veldig fengende. 
Spillet har et genuint guffent snev av horror kombinert med storslagne hendelser, mystikk og gode rollefigurer. 

På toppen av dette er denne nye versjonen av Lara Croft en versjon jeg liker. 
Dette er ment som starten på en ny serie «Tomb Raider»-spill, og jeg er oppriktig nysgjerrig på hva Crystal Dynamics koker sammen neste gang. 

Konsekvensen av alt dette er at «Tomb Raider» har blitt et ufattelig underholdende og givende actionspill, et spill uten dødpunkter og transportetapper. 
Crystal Dynamics vokser frem som en mester av denne genren, og demonstrerer en sans for detaljer og finpuss man vanligvis bare forventer hos selskaper som Nintendo og Blizzard. 

Joda, de kunne ha gjort mer for oss som elsker utforsking. 
De kunne også ha gitt oss som foretrekker en mer ikke-voldelig Lara flere muligheter til å være nettopp det, uten at det hadde gått ut over actionfølelsen. 

Men når jeg har lagt bak meg tolv timer som er så nydelige som dette, er det vanskelig å klage. 

PS: 
Testet på Xbox 360, spillet er også ute på PC og PS3. 

TOMB RAIDER Genre: Action/eventyr Plattform: PC, PS3, 360 Alder: 18 Utvikler: 
Crystal Dynamics Utgiver: 
Square Enix 
Mer info (Wikipedia) 
