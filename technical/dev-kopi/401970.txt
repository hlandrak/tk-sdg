Debuten fra Pom Poko:«Melodier på sukkersjokk» 

Pom Poko er et friskt pust i norsk musikklivs vante melankoli. 

Pom Poko har fått internasjonal oppmerksomhet med et stødig slipp av sterke singler det siste året. 
«Follow the Lights» fikk sogar en sekser i denne avisen for noen måneder siden. 
Kort fortalt er dette intrikat og sprelsk matterock som det er nærmest umulig å ikke få på hjernen. 

Nå er debutalbumet klart. 
Her beviser Pom Poko at gruppen også behersker å snekre sammen en fengende og variert fullengder. 

Se musikkvideoen til «Crazy Energy Night», en låt som virkelig lever opp til navnet sitt: 

Regnbuefarget 

Ballet åpner med en slags nedtelling med messende vokal og lekne rytmer før kvartetten gyver løs med de hyperaktive melodilinjene som har satt den på kartet. 
Musikken defineres av ellevill spilleglede og regnbuefargede riff. 

Spretne gitareffekter og en steingod rytmeseksjon danner det solide lydbildet rundt Ragnhild Fangel Jamtveits dynamiske vokalprestasjon. 
Det er vanskelig ikke å la seg rive med. 

Fenger og utfordrer 

Pom Poko graver frem herlige grooves. 
I stedet for å holde seg på trygg grunn kjører de på med polyrytmiske krumspring og heftige bassganger. 
Det er lett å dra referanser til band som Battles og Lite, men her er popsensibiliteten tydeligere. 
Musikken fenger samtidig som den utfordrer, og dette er låter du kommer til å nynne på i lang tid fremover. 

Gjennom albumet viser bandet god variasjon. 
Musikken står aldri på stedet hvil, men er på full fart fremover. 
De unike fraseringene holder også på interessen. 
Sjekk for eksempel «My Work is Full of Art», som har en besnærende akkordprogresjon som raskt lurer seg inn i hjernebarken før et forløsende refreng setter kronen på verket. 
Stilig. 

Bandet har jobbet frem en særegen sound og utforsker ideene fra flere vinkler. 
På fantastiske «If U Want Me 2 Stay» balanserer det pent mellom støy og melodiøsitet. 
En grov åpning som bringer tankene mot Neu!, beveger seg over i lystig nynning uten at vi mister de skarpe kantene. 
En inspirerende lydreise. 

God flyt albumet gjennom 

I tillegg til å være dyktige musikere er Pom Poko svært gode låtskrivere. 
Det er høy kvalitet på materialet her. 
Selv om de stikker seg ut med melodier på sukkersjokk, behersker de også roligere poplåter, som avsluttende «Peachy». 
Dette gir avbrekk fra albumets mer frenetiske partier og gir lytteropplevelsen god flyt. 

Debuten lever altså opp til Ghibli-filmen bandet har tatt sitt navn fra. 
Det er fargerikt, ambisiøst og heseblesende, men musikken er fundert på reelle følelser og godt håndverk. 

Birthday tyder på at bandet vil ha en sterk posisjon i norsk musikk i årene fremover. 
Dette er en samling låter som kommer til å være med oss lenge. 
