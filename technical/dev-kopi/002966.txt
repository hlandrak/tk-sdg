Forutsigbart
Future virker å være kvitt sine smerter, men kvaliteten på det han leverer synker stadig. 

Future har kommet en lang vei siden gjennombruddsingelen "Turn On The Lights". 
Atlanta-rapperen har vært gjennom kjærlighet og suksess, men også krangling og et smertefullt brudd med stjernen Ciara. 
Noe vi alle kunne føle på miksteipen Monster. 

Denne gangen er han nærmest smertefri. 
Fjoråret var en evig lang seiersrunde for rapperen som slapp albumet DS2, miksteipene Beast Mode og 56 Nights, og til slutt samarbeidsalbumet What A Time To Be Alive sammen med Drake med stor suksess. 

Albumtittelen EVOL er love baklengs og uttales evil. 
Plata starter med låta "Ain't No Time" hvor Future namedropper alle de dyre klærne han går i. 
På neste låt "In Her Mouth" er kampen mot loven tema. 
Future advarer også mot dameproblemer med linjer som "That bitch gon’ fuck your homeboy ‘cause she triflin". 

Plata fortsetter deretter med med en rekke intetsigende singler hvor Future snakker om det samme gamle. 
Dop, damer og følelsen av å være alene på toppen. 
Høydepunktet på albumet er den nest-siste sangen (!) "Low Life" med The Weeknd. 
Kanadieren leverer et av sine beste vers på lenge og minner om tiden da han slapp sine første miksteiper. 
Sangen er en mørk affære om slitne hotellrom, festing og strippere. 
Tittelen er en sterk kontrast til det raske livet begge artistene nå lever eller som The Weeknd sier, "Used to have no money for a crib, now my room sercice bill cost your whole life". 

Det er vanskelig å plukke høydepunkter fra EVOL. 
Det henger nok mye sammen med at han har laget så mye musikk den siste tiden at man føler seg mettet. 
Produksjonen på de fire siste utgivelsene er ganske like, og det gjør det også vanskelig å finne høydepunkter i mengden. 
Det er på tide at Future begynner å tenke utenfor boksen. 
