Verden etter apokalypsen er vakker
Fra ruinene av vår ødelagte verden byr Ubisoft på en actionpreget oppfølger til «Far Cry 5». 

Joseph Seed hadde rett. 
Den kaklende gale dommedagsprofeten i spillet «Far Cry 5» var visst mer profet enn kaklende gal. 

Etter å ha nedkjempet hele den fanatiske kristne sekten hans og endelig klikket håndjernene fast på hendene hans, revnet hele verden. 

I et plottwist av de sjeldne kunne vi bare stå og se på da atomsoppskyene reiste seg i horisonten, og etterlot seg sand, grus, ruiner og død – til lyden av en selvgod Joseph Seed som sang «Amazing Grace» for full hals. 

Han hadde jo tross alt rett. 

Men ikke alle døde i atomkrigen. 
Noen var heldige og fikk gjemt seg for flammene og atomvinteren. 

Etter at de krøp ut av gjemmestedene sine, bygget de så små samfunn i ruinene vi etterlot oss. 
Og fra sand og grus vokste det frem en verden av ville dyr og fargerike planter – og hardbarkede banditter, så klart. 

Så her er den. 
Mindre enn ett år etter «Far Cry 5» kommer nå oppfølgeren «Far Cry New Dawn», hvor vi får oppleve verden etter apokalypsen i forrige spill. 

Dette er ikke et fullverdig spill i serien, men heller et sidespor og et gjenbruk av elementer fra «Far Cry 5» for å runde av historien. 

Ubisoft beveger seg da inn i et stadig trangere felt av spill som omhandler menneskene som lever på og i ruinene av vårt samfunn. 

Med konkurrenter som «Fallout», «Horizon Zero Dawn», og nylig lanserte «Metro Exodus», er det lett å spørre seg om det er plass til «Far Cry New Dawn». 

Men isteden for enda en «Mad Max»-inspirert atomørken fylt med banditter, zombier eller robotdinosaurer, får vi her en grønn og livlig verden. 

Gjennom sprekkene fra eldgammel asfalt presser gule og lilla blomster seg frem, mens dyrelivet har formert seg, utviklet seg, og tatt plass på toppen av næringspyramiden. 

Det å fjerne menneskeheten ser ut til å ha vært det beste som kunne skjedd planeten. 

Og alt er selvfølgelig slående vakkert – fordi forgjengeren var slående vakker. 

Her er lange solfylte horisonter, virkelighetstro mennesker og dyr, og skoger som er så spekket med detaljer at det er lett å glemme at det er et spill vi beveger oss i. 

Det er et interessant fortellergrep å la oss utforske en spillverden før og etter apokalypsen. 

Bygninger og landemerker som virket sprell levende i «Far Cry 5» er nå ruiner i veikanten, og gjenlevende figurer vi møtte i forgjengeren er nå betydelig gråere og mer værharde. 

Ideen er kul, men jeg skulle ønske Ubisoft hadde litt større ambisjoner for dette prosjektet. 

Den store åpne verdenen i «Far Cry 5», og friheten til å takle historien i den rekkefølgen vi selv ønsket, er nå gjort til en lineær fortelling på et betydelig mindre kart. 

I praksis har de kokt ned forgjengeren til en åtte-ti timers epilog, med små hint om hva som gjorde originalen så artig. 

Det føles ofte mer som en unnskyldning for å bruke områder, figurer og kjøretøy fra «Far Cry 5» om igjen, isteden for å gjøre et helhjertet forsøk på å skape noe nytt. 

Og selv om de har beholdt galskapen, humoren og noen dråper av det blodige alvoret, er det ikke like lett å la seg engasjere av hendelsene og menneskene her. 

Der forgjengeren var proppfull av interessante figurer, får vi nå klassiske, hjernedøde skyteskiver som må fjernes før vi beveger oss videre i spillet. 

De voldselskende tvillingene Mickey og Lou er spennende nok hovedskurker. 

Men å kjempe mot de og deres Highwaymen er ikke i nærheten av like fengslende som kampen mot Joseph Seed og hans kristne dommedagssekt var. 

Det var noe med det å nedkjempe rabiate kjortelkledde menn med gospelmusikk ljomende i bakgrunnen som føltes unikt. 

Highwaymen er derimot de klassiske postapokalyptiske slemmingene vi har sett om og om igjen siden «Mad Max» rullet på kinoene i 1979 – dieselelskende tablåer som bare venter på kulene og sagbladene vi serverer fra riflen vår. 

Så selv om «Far Cry New Dawn» er en god avslutning på den kontroversielle historien fra forgjengeren, så er det ikke tvil om at dette spillet utelukkende er ment for dem som elsket «Far Cry 5». 

Og som nå ønsker seg et siste besøk til Hope County før de beveger seg videre i verden. 
