Imponerer
Året er 2285 og den nord-østlige delen av USA har blitt til et dystopisk samfunn hvor maskiner har tatt over alle arbeidsoppgaver — til og med musikken har blitt til elektronisk støy. 
En gruppe rebeller setter sin lit til det musikalske geniet Gabriel for å få veltet det onde herskedømet. 
Historien blir fortalt gjennom 34 sanger på Dream Theater sitt nye album.Det progressive metalbandet har laget konseptalbum før, men dette er noe helt nytt. 
Historien kommer i første rekke og musikken er mer en underbygger av budskapet. 
På hjemmesiden deres kan man finne kart og oversikt over karakterene. 
Her er det mye å sette seg inn i, og ved første gjennomlytt kan albumet føles tungt og spekket av klisjeer. 
Her må man dykke ned i detaljene. 

James LaBrie har alltid vært bandets svakhet, men leverer denne gangen bedre enn på lenge. 
Resten av bandet leverer avanserte riff, rytmeskifter og virtuose soloer. 
Det er naturlig nok et versatilt album som beveger seg fra ballader til tunge, mørke partier hvor Dream Theater sitt urokkelige sound er godt bevart. 

Dream Theater vil nok neppe overgå seg selv, men «The Astonishing» er absolutt et godt håndverk med en spennende historie og detaljer som imponerer. 
