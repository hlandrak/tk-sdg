Blodfattig, men fortsatt bra
To er ikke like sterke som fem, men de klarer seg. 

Highasakite: 
"Uranium heart" (Propeller) 

Mye har handlet om splittelse og krangel om bandnavnet siden "Camp Echo" kom ut i 2016. 
Nå sitter vi igjen med vokalist og låtskriver Ingrid Helene Håvik og trommis og fersk produsent Trond Bersu, mens Kristoffer Lo, Øystein Skar og Marte Eberson er ute. 

Fjerde album er ikke noe definitivt brudd med de tre første, men beveger seg roligere. 
Mindre sint, sier Håvik selv. 

Vi får til og med et tittelkutt med akustisk gitar, et brudd med den ellers synthdrevne platen. 

Åpningen "Too early" kunne vært sunget på scenen i West End, mens "I call bullshit" er en fin kraftballade som forstyrres av irriterende bakgrunnsrop. 

Den var en av singlene sammen med "Out of order" og "Mexico". 
Friske "Elastic state of mind" er ikke tatt med, noe merkelig når man gir plass til unødvendige "Mexico (part 2)" og "Outro". 
Det har vel noe med albumfølelsen å gjøre, et uvant, men for så vidt velkomment trekk i 2019. 

Highasakite er bokstavelig talt mer blodfattig enn før, men er fortsatt liv laga. 

Beste spor: 
"Too early". 
