En betryggende trubadur
Ikke mange artister kler det å bli eldre bedre enn James Taylor. 
Men så hørtes da fyren heller ikke spesielt ung ut den gang han faktisk var det. 
Av alle 70-tallets myke og ettertenksomme singer-songwriters, var Taylor kanskje den aller mykeste og mest ettertenksomme. 
Og 45 år etter at «Fire and Rain» og Carole Kings «You've Got a Friend» gjorde ham til stjerne, låter han fremdeles til forveksling lik seg selv. 
De nye sangene hans er enkle og arrangementene er nedstrippede, men fremføringene oser av sofistikasjon. 
Steve Gadd spiller trommer og Jimmy Johnson bass. 
Kjendiscellisten Yo-Yo 
Ma legger farge til en låt og kristiansandsvennen Sting harmonier til en annen. 
Fokus er likevel på Taylors stemme og gitar. 
Med dem formidler han sin upretensiøse livsvisdom ispedd noen ømme kjærlighetserklæringer til kona, litegrann politikk og en god del nostalgi. 
I det hele tatt: 
Å lytte til James Taylor føles like betryggende som å nyte et glass god vin en lun sommerkveld. 

Og at det også i 2015 finnes et publikum for godt voksne trubadurer i fornuftige, komfortable klær — jamfør omslagsbildet - er åpenbart. 
«Before This World» har gitt James Taylor hans aller første toppnotering på Billboard 200. 
