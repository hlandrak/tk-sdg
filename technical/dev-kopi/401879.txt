«Oslo» på teaterscenen:Ingen evig sannhet, men god fiksjon 

Alle vet hvordan det ender, likevel er «Oslo» som teater spennende til siste slutt. 

«Oslo-avtalen» er et kjent begrep, men svært få aner hva eller hvor Oslo er, bortsett fra at det er blitt et skjellsord i Midtøsten. 
Bakteppet er et idealistisk, kanskje naivt norsk politisk initiativ: 
Norge er så lite, nøytralt og uinteressant at landet må egne seg som hemmelig megler i internasjonale konflikter. 

Spesielt i en ny verdensordning etter Sovjets fall og med et samlet Tyskland. 
Hva med å redde verden og begynne med fred i Midtøsten? 

Møter i Sarpsborg 

I 1993 sto daværende statssekretær Jan Egeland, Fafo-direktør Terje Rød- Larsen, hans kone diplomaten Mona Juul og påtroppende utenriksminister Johan Jørgen Holst for et slikt fredsinitiativ. 
De fikk mot alle odds organisert hemmelige samtaler mellom dødsfiendene israelere og palestinere. 
All offisiell kontakt partene mellom var forbudt. 
De så (ser) på hverandre som terrorister og okkupanter. 

Disse møtene fant sted gjennom ni måneder på Borregaard Hovedgård i Sarpsborg (sånt kan man jo ikke finne på!), kom mot all formodning og erfaring til å lykkes – på papiret. 
Det ble signering av fredsavtale, nobelpris og håndtrykk utenfor Det hvite hus, glorie for president Clinton – og hatet blomstret videre. 

Politisk krim 

Dette er det blitt en ganske så spennende politisk krim av i den amerikanske dramatikeren J.T. Rogers’ stykke Oslo, som Det Norske Teatret har fått den europeiske førstefremførelsen til. 
Rogers har behandlet hendelsene som fiksjon, noe oppdiktet med røtter i virkeligheten, og han har beflittet seg på en balansert skildring. 
Det er stort sett fulgt opp i regien, selv om videoen på bakveggen mest er fra Gaza. 

Fiksjon er det viktige ordet her, men at disse to folkene er opphengt i sin historie, er udiskutabelt. 
Om hendelsene er tilnærmet sanne, har utformingen av menneskene bak lidd en annen skjebne. 
Som Rogers selv sa før forestillingen: 
«Nordmenn er høflige, og vi kan ikke ha høflige mennesker på scenen». 
Høflig er kjedelig. 

Ujevnt ensemble 

Forestillingen i Stefan Larssons regi er for lang, men drivende og severdig, selv om ensemblet er ujevnt og flere av rollene spilles som ren karikatur: 
Holst er en aggressiv og arrogant fyr som roper faen hele tiden (et annet ord på f i originalen). 
Egeland er en mørk statue som utstøter «gode gud» i ett sett, mens ekteparet Rød Larsen/Juul er de sympatiske heltene. 

(Egeland var til stede i teateret, og det ble for fristende ikke å spørre om han ofte sier «gode gud». 
Latteren hans var svar nok.) 

Alle drikker whisky som vann, og vafler spiller en stor fredsrolle. 
Religion er knapt noe tema. 
Den kjappe dialogen kunne vært spilt kjappere, men de selvironiske vitsene – etniske, som det heter nå – den grunnleggende mistenksomheten og det så vidt undertrykte hatet partene mellom, fungerer glimrende. 
Og kontrasten mellom israelere og palestinere – først dødsfiender over møtebordet, gradvis venner på tomannshånd – fremstilles med sympati. 
Det er symptomatisk at to av forhandlerne er venner til denne dag. 

Sterke menn 

Preben Hodnelands Rød-Larsen er navet alt dreier seg rundt. 
Hans ideologi om «gradualismen» – at problemer må behandles ett og ett når de dukker opp, ikke alle på en gang, og at personlige møter er mer tillitsskapende enn offisielle – får synlig gjennomslagskraft. 

Hodneland former sin levende modell som en snartenkt, intens, sjarmerende og velviljens mann. 
Ingen skarpe kanter. 
Kjersti Dalseide får ikke helt hull på sin Mona Juul. 
Hun mangler en nødvendig tyngde og autoritet, blir litt pikete i stemmen. 

Sterkere står Anders Mordal som PLOs finansminister Ahmed Kurei, Amell Basic som hans kommunistiske sidekick Hassan Asfour, Paul Ottar Hagas fiendtlige Joel Singer og Geir Kvarmes knivskarpe utforming av Uri Savir. 
Først mafiaboss, etter hvert medmenneskelig og til og med varm – så hemmelig at han nesten ikke selv vet hvor han er. 
Bak alle masker lyser intelligens. 

Så mange forventninger og håp, så mye arbeid, så mange liv tapt, så mange muligheter forspilt. 
Nå er det bare uforsonlighet igjen. 
Og ganske sikkert noen hemmelige forhandlinger et sted. 
