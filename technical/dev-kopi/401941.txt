Nytt album:Siril Malmedal Hauge er en stemme for fremtiden 

Blander jazz, pop og folk med stort hell. 

Siril Malmedal Hauge (27) har vært på min musikkradar en stund, og endelig kommer hun med et eget album. 

Resultatet er en fin musikalsk lekegrind der folk, pop og jazz er inspirasjonen. 

Sterkt kunstnerisk ståsted 

Til tross for sin relativt unge alder, er sangeren og musikeren fra Langevåg på Sunnmøre en ettertraktet samarbeidspartner for andre. 
I fjor ga hun ut en nydelig, nedstrippet duoplate med gitaristen Jacob Young, bestående av tolkninger av andres sanger. 
Der og da viste hun sin fortreffelighet som sanger. 

Et annet element som stadig blir tydeligere, er hennes allsidighet og hvor naturlig hun finner essensen i en sang. 
Hun fanger dens egenart og kler den i sitt bilde. 
Denne egenskapen er like fremtredende når hun nå avslører hva som bor i henne som låtskriver. 
Med Uncharted Territory viser hun hvor sterkt hennes kunstneriske ståsted er blitt. 

Full kontroll i alle ledd 

Når man gir ut ny egenkomponert musikk, er det mye som skal klaffe, og her har alle gode krefter trukket i lag. 
Fra bandleder Malmedal Hauge og ensemblet til gjestemusikerne i Oslo Strings gjør alle en framifrå jobb. 
Som ofte med god musikk, tar det litt tid før alt setter seg og detaljrikdommen åpner seg. 
Det handler om å bli kjent med hverandre. 

Når først det skjer, er det lett å la seg fortape i samspillet og sangerens sjangersikre briljering. 
Melodiøst er hun på sikker grunn. 
Det som er fascinerende, er med hvilken selvfølgelighet de samlet åpner ulike musikalske rom og skaper en egen helhet. 

Et godt eksempel er kontrastene mellom «Transfixed» og «Lonely Avenue», og «Lark In The Sky» og «All Can Think Of». 
De to første er nærmere jazz, mens de to sistnevnte har et sterkere folk-preg. 
Som sanger plasserer hun seg i et landskap Joni Mitchell åpnet, uten at det føles påtrengende ut. 
Det blir heller som den viktigste enkeltmarkøren stemmemessig. 

Ensemblets sterke enkeltstemmer 

Siril Malmedal Hauge har fått med seg et glitrende ensemble her, og det er altså summen av enkeltmusikerne som gjør dette til et særs vellykket album. 
Her må alle fremheves: 
Martin Myhre Olsen på ulike saksofoner, gitarist Torgeir Hovden Standal, bassist Martin Morland, Henrik Lødøen på trommer og Kjetil André Mulelid på piano og orgel. 

De er med på å løfte musikken utover det forventede, og når Siril Malmedal Hauge i tillegg besitter en slik elskelig stemme, blir det hele en flott opptur. 
