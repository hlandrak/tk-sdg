DAB i lomma - fungerer det?
TEST: 
Senz SPDS114 DAB+/FM radio 

Slukking av FM-nettet og overgangen til DAB/DAB+ er et tema som engasjerer DinSides lesere. 

Da vi sist skrev om emnet, kom det inn 147 kommentarer, og da vi skrev en nyhetsartikkel om at et nytt hinder er passert fram mot FM-slukking kom det 165. 

Radio er altså noe som opptar folk, og fremdeles er det mange som mener at FM burde bestå. 
Enda flere synes å mene at DAB/DAB+ ikke er noen fullgod erstatning, at dekningen er mangelfull og radioene som finnes på markedet er dårlige saker. 

Hvorfor så store, klumpete og gammelmodige? 

Personlig skjønner vi ikke hvorfor DAB-radioer skal være så store og klumpete, og hvorfor de på død og liv skal se ut som noe oldemor brukte på 1960-tallet. 

Og hvor blir det av mobiltelefoner med innebygget DAB? 
Fortsatt er det dyre nettradio via 4G som gjelder her, eller i beste fall FM. 

Siden verken Apple, Samsung eller Microsoft/Lumia ser ut til å ha planer om å legge inn DAB med det første, kunne det jo være en god idé med en liten frittstående radio i lommeformat. 

Slike har det vært en del av opp gjennom DAB-radioens etterhvert ganske lange og saktegående historie. 

Joda, det har skjedd noe siden 2001 

Selv kan vi huske at vi plukket opp en hendig sak uten høyttalere i London allerede i 2001. 
Problemet var bare at batteriene (som ikke var oppladbare) gikk ut etter en halvtime. 

Heldigvis har det skjedd noe både med batterier og strømforbruk siden den gangen. 

Senz SPDS114 importeres og selges utelukkende av Expert-kjeden. 
Opphavet er i Kina, men ellers er det lite vi vet om denne produsenten. 

Det dreier seg altså om en lommeradio med høyttaler. 
Akkurat så liten og kjekk at du uten problemer slipper den ned i sekken når du skal på tur og gjerne vil høre hvordan det går med Norge i ski-VM. 

Ifølge bruksanvisningen tar det to og en halv time å lade radioen. 
Brukstiden på én opplading er seks timer uten høyttaleren og åtte timer med bruk av hodetelefoner. 

Vi har ikke rukket å etterprøve dette i praksis, men det er liten tvil om at brukstiden på batteri er betydelig lengre enn det vi opplevde for 14 år siden. 

Måtte til med verktøy 

Radioen kommer med separat, oppladbart batteri. 
Luke over kammeret der batteriet skal ligge fant vi svært vanskelig å åpne. 
En miniskrutrekker måtte til før vi fikk den opp. 
Men når det først er gjort, trenger du jo ikke ta batteriet ut igjen før det eventuelt blir dårlig ved lang tids bruk. 

Lyden fra høyttaleren er naturlig nok ikke all verden, men det holder fint til nyheter og sport. 
Med gode øre/hodetelefoner er lyden overraskende bra, og forsterkeren på 5 milliwatt som sitter inni er helt klart kraftig nok til å kunne gjengi musikk med bass og godt trøkk. 

Faktisk blir det så høyt at det er ubehagelig, og det selv på på beskjedent volum. 
Volumskalaen fungerer nemlig fint med høyttaleren, men er åpenbart ikke tilpasset hodetelefoner. 
Stegene blir for grove, og det er vanskelig å treffe lydnivået du ønsker. 

Selve innstillingen av radioen er svært enkel. 
Det samme er lagring av faste stasjoner i minnet. 
Men Senz kunne kanskje gjort det mer elegant enn en skyve/trykknapp med fjær av den typen vi husker fra kassettspillerne på 1980-tallet. 

Skjermen er lett å se under alle lysforhold, men siden radioen ikke støtter RadioVIS, får du bare se tekstinformasjon. 

Irriterende lang antenne 

Samtlige DAB-radioer vi har prøvd er avhengig av en forholdsvis lang piskantenne for å ta i mot signalene. 
Det gjelder også denne. 

Mens man kan leve med at en slik stikker opp av en bordradio hjemme, blir det svært upraktisk å ha en lang metallstang stikkende opp av lomma mens man for eksempel går rundt i byen. 

Joda, du kan bruke radioen uten å ha antennen trukket ut dersom signalet er topp. 
Men som oftest må du ha den trukket ut helt eller delvis for å unngå den karakteristiske boblelyden som er DAB-radioenes svar på FMs sus og skurr. 

Vi liker heller ikke at radioen ikke står støtt oppreist. 
Den er tydeligvis beregnet til å ligge, og da tar den jo mer plass, spesielt med tanke på antennen. 

Ingen anbefaling, men finnes det noe bedre? 

Om det er selve systemet eller produsentenes manglende kompetanse som gjør lomme-DAB til noe helt annet enn lommevennlig, vet ikke vi. 

Uansett skulle vi ønske at noen snart lagde en DAB-dings som både var pen, brukervennlig og liten. 
Ja, rett og slett sexy. 

Senz-radioen til 700 kroner kan vi ikke akkurat anbefale hjertelig, men du skal slite litt for å finne andre DAB-lommeprodukter som er bedre i dag. 
Vi får håpe de kommer før FM-nettet er borte. 
