Sørlandsstemning i Kilden
_ 
**”Sanger fra vår Ø” 

Når: 
Lørdag kveld 

Hvor: 
Kilden 

Publikum: ca 200**_ 

Om lag 200 publikummere var samlet i teatersalen på Kilden for å høre far og datter Bøksle og deres tolkning av sørlandske viser under konserten Sanger fra vår Ø. 

Det var ingen festkonsert, men en mer koselig start på lørdagskvelden skal man lete lenge etter. 

Tittelen på konserten spiller på Vilhem Krags diktsamling ”Sange fra min ø” fra 1918 skrevet fra hans bosted i Ny-Hellesund i Søgne. 
Diktsamlingen er senere blitt en del av den sørlandske folkearv. 

Ivar Bøksle har utgitt mange av Krags tekster hvorav flere av dem er med på konsertrepertoaret. 
Med på programmet er også blant annet sanger av Jens Gundersen og skildringer fra sjømannen Zacharias Bryn. 

Ivar Bøksle har drevet med dette siden 1968, forteller han, og Helene har vokst opp med disse visene og kunnet tekstene siden hun var fem år. 
Dette er første gang far og datter deler scenen sammen på egen konsert. 
Med musikalsk ansvarlig Tove Kragset på piano og mesterlige Pål Svendsberget på fiolin, har de skapt flere vakre arrangementer til sangene. 

Helene sin stemme er som vanlig klokkeklar og fin å høre på. 
Hun skaper gåsehud opptil flere ganger og spesielt under låten "Ved Havet". 

Det er lett å tenke at alle sørlandsviser er gladviser om sol og smeigedager, men slik er det ikke. 
Vi får presentert et bredt spekter hvor også melankoli, lengsel og grådagene er representert. 

Her er alt fra seilskuteballader til viser om livet på kysten her på Sørlandet. 
Mellom låtene får vi servert små historier og vittige fortellinger som blir mottatt med humring fra publikum. 

Der Ivar representerer den mer tradisjonelle formen for presentasjonen av sangene, har Helene en mer moderne tolkning. 
Det passer godt i samme konsert og gir variasjon i programmet. 
Mot slutten av konserten kommer også mannskoret Gåsehud opp på scenen og gir konserten et ekstra dynamisk trykk og fine harmonier. 

Som sørlending fikk du kanskje en ekstra kjennskap til ditt fødesteds historie. 
Jeg som østlending ble til og med en liten smule mer sørlending i kveld. 
Helene har rett når hun sier at det finnes flere skatter innen sørlandske viser. 
