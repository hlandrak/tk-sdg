«Sex og samtale tilbys»:Vittig roman om voksen dame som prostituerer seg 

Varm og velskrevet bok fra Marita Fossum. 

Nå er det min tur til å leve på kanten, tenker Gullemor i Marita Fossums «Singularitet». 
Hun er «lei av å gå sånn halvkald omkring». 
Ingenting betyr noe, forklarer hun venninnen Abigail. 
Så Gullemor beslutter å prostituere seg. 
«Selvmarginalisering» kaller hun det, for virkelig å kjenne på utryggheten. 
Abigail er skeptisk, men ikke alt for urolig. 
Gullemors forrige prosjekter, keramikk og undervannsrugby, ble ikke langvarige affærer. 

Etter planleggingsfasen («Det blir ikke «snakk om å henge i taklampa, den tiden er definitivt forbi»), klistrer Gullemor opp lapper: 
Sex og samtale tilbys. 

Alenestående 

Romanen er preget av vidd og overskudd. 
Gullemors idé om å bryte ut av det selvtilfredse innenforskapet er ikke uten ironi. 
For hvor «innenfor» er Gullemor - som middelaldrende uten barn, mann, jobb, og med kun to nære? 
Hun søker riktignok en viss utvidelse av flokken med unggutten Svante, som Gullemor finner bevisstløs under en busk, og den deprimerte og muligens suicidale naboen. 
Begge virker like utilpasse som Gullemor selv. 
Mens samtalene med den spirituelt anlagte Abigail er vittige, er relasjonen til den gamle legefaren rørende beskrevet. 

Nærheten og kjærligheten som løper langs telefonlinjen i deres daglige samtaler, er uhyre fint skildret. 
Bildene fra barndommen, med en sykelig mor som dør tidlig, likeså. 
Verd en hel roman alene. 

Omsorgsoverskudd 

Humor, dyptenkning og naturlyrikk er ingen komplisert kombinasjon for Fossum. 
I dette slekter hun på forfatterkollega Kristine Næss; begge har stor språklig kapasitet og skriver både morsomt og poetisk. 
De stiller seg tett på individet, samtidig som samfunnsblikket er skapt. 

Romanen har også paralleller til danske Kirsten Thorups «Erindring om kjærlighet». 
I begge bøker møter vi kvinner med omsorgsoverskudd og en «aktiv empati», for å bruke Gullemors formulering. 
De trekkes mot byens løse fugler, mot de marginaliserte. 
Begge romaner er også litt ubestemte, som sine skikkelser. 
«Singularitet» er en underholdende og varm roman om en kvinne på leting - etter mening og tilhørighet i livet. 
