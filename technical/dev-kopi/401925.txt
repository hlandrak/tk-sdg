«Arctic» viser mannens kamp mot naturen
Iskaldt eventyr i isen, men hvorfor må helten være en mann? 

Hva er det med filmer om menn – ja, det er ofte menn – som strander i ugjestmild natur og må bruke både intelligens og fysisk kraft for å overleve? 

Fra Arne Skouens 
Ni liv (1957) via Tom Hanks på en øde øy i Cast Away (2000) til Matt Damon alene på Mars i The Martian (2015). 
For ikke å snakke om Leonardo DiCaprios mareritt i The Revenant (2015). 
Vi har sett adskillige menn som fører en umenneskelig kamp mot naturkreftene for å overleve. 
Joe Pennas debutfilm føyer seg inn i en lang tradisjon, men tilfører den egentlig noe nytt? 

Et ubarmhjertig helvete 

Etter et flykræsj strander Mads Mikkelsen på den arktiske tundraen. 
Det er ikke tegn til sivilisasjon å se, bare is, fjell, masse snø og en isbjørn i ny og ne. 

En dag får han kontakt med et helikopter, men dessverre går ikke redningsaksjonen helt som planlagt. 
I stedet må han ta hånd om en alvorlig skadet ung kvinne (Maria Thelma Smaradotti). 
Hun tilbringer mesteparten av filmen inn og ut av en komatøs tilstand. 

Historien er med andre ord enkel og rett frem. 
Det handler om å overleve, og regissør Penna bryr seg ikke om personlige dramaer. 
Arctic handler om mannens kamp mot elementene. 

Det er ikke tvil om at Tómas Örn Tómassons foto er imponerende i all sin enkelhet. 
Det er bildene som er med på å gjøre filmen til en opplevelse. 
Du kan nesten se frostrøyken komme ut av kinolerretet. 
Han maler frem et iskaldt og ubarmhjertig helvete. 

Alltid kvinner som må reddes 

Mads Mikkelsen gjør en flott karakter. 
Det er en kraftpresentasjon, og det er han som gjør filmen severdig. 
Han spiller helten som med en blanding av desperasjon og galskap til slutt setter en fot foran den andre av ren og skjær vilje. 

Men for å komme tilbake til det innledende spørsmålet: 
Hvorfor er det nesten alltid menn som spiller helterollen i overlevelsesfilmer? 
Et hederlig unntak er Shailene Woodley i fjorårets Adrift. 
Og hvorfor måtte den overlevende være en vakker ung kvinne? 
Får en svak og hjelpeløs kvinne mannen til å fremstå som enda mer heltemodig og barsk? 
Er ikke dette bare nok et eksempel på at kvinnen er plassert i en passiv må-reddes-rolle? 

På tross av at Arctic på mange vis er en flott og til tider intens overlevelsesfilm, kommer jeg ikke unna spørsmålet om hva slags film det var blitt om kjønnsrollene ble byttet om. 
Er det ikke litt dumt i 2019 at filmer underbygger klisjeen om kvinner som «det svake kjønn» når det finnes så mange tøffe kvinner i verden? 
Det er et tankeeksperiment filmskaperne bør gjøre neste gang. 
