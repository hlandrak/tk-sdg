Ny plate:Joe Bonamassa er følsom, sårbar og utagerende 

Bluesartistens mest personlige album river godt fra seg. 

Joe Bonamassa kan ikke umiddelbart sies å være en fornyer av bluesmusikken. 
Men han er, som Gary Moore var, en som gir den en bredere plattform å stå på. 

Hans produktivitet, energi og mektige gitarteknikk har gjort ham til stjerne. 
Redemption er en slags forløsning og viser nye sider ved hans artisteri. 
Hardere, men også mer følsom og variert. 

Sangene har tematisk fellesnevner 

Albumet kan oppleves som en temaplate der vi følger Bonamassas vei mot forsoning og frelse. 
Han har gjennomgått en tøff periode i livet, og det reflekteres gjennom sangene. 
Sanger som «Self-inflikted Wounds», «Pick Up The Pieces», «I’ve Got Some Mind over What Matters» og «Stronger Now in Broken Places» forteller sin historie. 
Det hele konkluderes med «Love Is A Gamble». 

Sist hadde han to trommeslagere, nå har han utvidet med to ekstra gitarister: Rob McNelly og Doug Lancio. 
Det gir et ekstra trøkk. 
Musikalsk er dette hard 70-talls bluesrock, og albumet åpner drivende med et lite nikk til Led Zeppelin i «Evil Mama». 
Deretter utvides paletten med både sørstatsblåsere og countrytakter i smakfulle «The Ghost of Macon Jones». 
En flott duett med countryartisten Jamey Johnson. 

Bonamassa har også gitt plass til en liten akustisk perle, den følsomme og hjertesåre balladen «Stronger Now In Broken Places». 
Det har tatt litt tid å komme inn i disse sangene fordi han beveger seg i et landskap mange før ham har definert. 
Etter hvert tennes gnisten og musikken folder seg ut. 
Han har kanskje ikke funnet opp hjulet på nytt, men grooven sitter, sangen treffer og gitarspillet tar av. 

Er et bluesfenomen 

Joe Bonamassa (41) har rukket å bli et fenomen innen bluesmusikken som gitarist, utøver og en glødende talsmann for sjangeren. 
Han driver blant annet organisasjonen Keeping The Blues Alive Foundation, ikke ulikt det Notodden-miljøet driver med gjennom utdannelsesløpet i blues som er opprettet i byen. 

Bonamassa er særs produktiv både på konsert- og platefronten. 
Solo, og som medlem av supergruppen Black Country Communions og jazzfunk-bandet Rock Candy Funk Party. 
Redemption er 13. studioalbum og hans tredje utgivelse i år. 

Fredag spiller Joe Bonamassa i Oslo Spektrum. 
