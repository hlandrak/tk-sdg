Varde Iceberg 40l
Pris: 299 kr, Sparkjøp 

Ved første øyekast ser denne sekken ut som den koster mye mer enn de hundrelappene produsenten vil ha for den. 

Sekken er stor og romslig, med flere lommer og oppbevaringsnett av mesh utenpå. 
Noen av lommene kommer også med en mulighet for å utvide ytterligere. 
På lokket har den en sikksakk-strikk, der man lett kan feste et liggeunderlag, eller ytterjakka når temperaturen stiger i løpet av turen. 
Det finnes også flere hemper og plastkroker utstyr kan festes i. 

I tillegg har de en smart løsning hvor hele hovedrommet kan åpnes via en vertikal glidelås langs sekkens front, som gjør det enkelt å få tak i ting under turen som måtte ligge litt nedi sekken. 

Sekken har store gode hofteseler med tykk padding, det samme har skulderreimene. 
Men her begynner problemene: 
Sekken har ingen brystreim, og føler du at du ikke trenger det så er kanskje ikke denne sekken så verst. 
Vi syns imidlertid at sekken henger mye mindre stabilt på ryggen, og har en tendens til å skli litt bakover mens vi går. 

Det største problemet med sekken, som den deler med testens andre sekk på den billige enden av skalaen; Xplore, er imidlertid at ryggen ikke er avstivet. 
Og ryggen på Varde er faktisk hakket mer bøyelig enn Xplore. 
Dette gjør også at hofteselen sklir oppover, uansett hvor godt vi strammer skulderreimene. 
Skulderreimene har for øvrig heller ikke toppjustering, noe mange syns må til for å justere sekken riktig. 

Med lett bagasje kan sekken fungere helt greit, men med litt tyngre sekk er det vanskelig å få sekken til å sitte behagelig på ryggen. 

Varde skal få pluss for den tykke paddingen i ryggen, og den er betydelig mer behagelig å ha på sammenliknet med billigkonkurrenten Xplore. 
Den kan likevel ikke måle seg med de andre sekkene når det er litt vekt i sekken. 

Stoffet føles ikke veldig vannavvisende, og vi skulle ønske det hadde fulgt med et regntrekk som kunne gitt litt mer beskyttelse. 
Sekken har imidlertid flere reflekser, som er et pluss i høstmørket. 
