Weeder - fjerner ugresset med rota
Ugress blir man aldri helt kvitt, men gode redskaper hjelper. 

Det er helt utrolig hvor fort alt vokser når våren har kommet i gang og sommeren er i emning. 
Plutselig er det blader på trærne og gresset har plutselig vokst flere centimeter før du har fått børsta vinterstøvet av gressklipperen. 

Men ugresset vokser som regel enda fortere, og den grønne plenen blir raskt prydet av vårt gule favorittugress. 

Den endelige løsningen er å begynne å like løvetann, eller late som ingen ting den tross alt korte perioden den blomstrer. 

Men det finnes også smarte redskaper som gjør det rimelig raskt å fjerne dem, samt annet ugress. 
Og da snakker vi om å ta det med rota. 

Weeder Ugressfjerner fra Fiskars 

Det finnes mange redskaper for fjerning av ugress, mange av dem krever at du må ned på kne og bruke håndkraft. 
Noen avanserte løsninger bruker gass og du kan bruke dem stående, men det tar jo litt tid å koke hver plante... 

Weeder Ugressfjerner trekker ugresset opp av jorda, og den krever svært lite kraft og er enkel i bruk, i følge produsenten. 

Vi har fått låne et eksemplar og har testet den ut i vårt løvetannrike.¨ 

Vil du fjerne ugress uten å slite deg ut? 
Prøv eddikvann! 

Slik gjør du 

Weeder Ugressfjerner består av et skaft med fire taggete klør av metall som sitter nederst. 
Ved siden av disse sitter det en slags pedal som skal tråkkes på. 

De fire klørne spriker i utgangspunktet, slik at de stikkes ned rundt selve ugressplanten og "omfavner" denne i noe som forhåpentligvis skal bli et dødelig grep. 

Når klørne er nede tråkker du på pedalen slik at skaftet står støtt. 

Deretter vipper du skaftet mot pedalen. 
Dermed overføres kraften til mekanismen, som gjør at de fire klørne strammer seg rund rota til ugresset og samtidig vippes de opp fra bakken. 

Så er det bare å løfte hele redskapen opp og slippe ugresset med rot og det hele ned i trillebåra eller annet som du samler ugresset i. 

Og det virker faktisk like enkelt som det påstås. 
I vanlig plen med relativt løs jord er det ikke noe problem å trykke ned klørne bare med håndkraft, og selv i hard leirejord er det bare å hjelpe til ved å tråkke litt ekstra på pedalen, så skjærer den seg nedover. 

Dette er rett og slett den enkleste og mest effektive mekaniske ugressfjerneren vi har sett. 

Weeder Ugressfjerner med standardskaft på 99 cm har en veiledende pris på 449 kroner og fåes kjøpt hos jernvarehandlere og andre som selger hageredskap over hele landet. 
Sjekk din lokale forhandler, vi har sett den avertert til enda lavere pris. 

Det finnes også en utgave med teleskopskaft og spadehåndtak som koster et par hundre kroner mer. 
