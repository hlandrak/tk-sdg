Test:Renault Kadjar 4x4 

Renault gjorde et stort salgsbyks i fjor og satser på å 60 prosent også i år. 
Mye er takket være SUV-en Kadjar. 

Det er ingen underdrivelse å si at Renault har slitt i en sorgens jammerdal i flere år, salgsmessig sett. 
Ryktet har vært på bånn. 
Bilene har vært uinteressante og kundene fraværende. 
Men så skjedde det noe i 2015. 

Plutselig fikk de fart på salget av elbilen Zoe. 
Plutselig fikk mange kunder med seg at Captur slett ikke er en dum bil, og resultatet var en salgsvekst på 60 prosent i løpet av fjoråret. 

4x4 imponerer mer 

Med nye modeller på plass er det hårete målet for året å vokse like mye også i år. 
Sammen med blant annet en helt ny Megane er planen at Kadjar skal sørge for god butikk for det franske bilmerket. 

Vi var imponert over modellen allerede da vi kjørte den første gang på lansering. 
Importøren har fokus på den forhjulsdrevne utgaven, som også 70 prosent av kundene så langt velger. 

Men her har vi kjørt firehjulstrekk-utgaven, som strengt tatt burde være en langt mer interessant bil i vårt 4x4-elskende land. 

Og særlig nå som prisen er spesielt gunstig, noe vi straks skal komme tilbake til. 

Kadjar er tvillingsøster av Nissans bestselger Qashqai, da Nissan og Renault er alliansepartnere. 
Qashqai er omlag sju cm kortere og tre cm smalere. 
Det betyr mye for plassen innvendig. 

Se bilder av interiør og detaljer her 

Målt mot de mest typiske konkurrenter byr Kadjar på gode plassforhold og et romslig bagasjerom på 472/1.478 liter. 
Personer på 190 cm får plass bak seg selv i baksetet og forsetene er gode å sitte i. 
Interiøret er moderne med digitalt instrumentpanel og nye løsninger. 

Unødvendig tungvint 

Men infotainment-løsningen R-Link er litt for tungvinn i bruk. 
Det blir for mange tastetrykk når du for eksempel skal søke inn ny radiokanal eller svitsje over og legge inn adresse i navigasjonen. 

Fikk du med deg denne? 
Stor test av dashcam-kameraer 

Renault roter fortsatt også med en håpløs tungvinn betjening av cruise controlen, der du først må aktivere den med knapper mellom setene for så å stille inn farten med knapper på rattet. 
Vi stiller oss også undrende til varmetrådene i frontruta som slår seg av etter fem minutter uten at den har klart å smelte nok is. 

Koppholdere er ikke noe franskmennene bryr seg om, virker det som. 
Med en dybde på rundt fire cm er de rett og slett for snaue. 

På veien er det litt hjulstøy, men kjøreopplevelsen generelt er veldig bra. 
Understellet er godt avstemt, og store hjul til tross, så er komforten veldig fin. 
Dieselmotoren gir et bra skyv med 320 
Nm dreiemoment og firehjulstrekket fungerer akkurat som det skal. 

Se flere bilder av Kadjar her 

Du kan velge å låse systemet med 50 prosent krefter foran og bak. 
Det fungerer slik opptil 40 km/t. 
Det gjør at du i hvert fall bør klare å komme opp glatte bakker. 
Totalt sett er Kadjar en av de mer ålreite SUV-ene å kjøre. 

Når prisen begynner på 271.000 kroner med bensinmotor, og spranget til firehjulstrekk utgjør 60.000 kroner (om en tar utgangspunkt fra 1,5 dCi 2WD), er det ikke rart at 70 prosent av kundene har valgt forhjulstrekkeren. 
Det er synd for det er denne motoren og denne løsningen med trekk på alle fire bilen fortjener. 

Rosinen i pølsa er nå at importøren nå har en kampanjepris på Kadjar. 

Kjøper du bil før 31. mars, så kutter de prisen med 25.000 kroner. 

Det betyr at du får forhjulstrekkeren fra gunstige 246.000 kroner + leveringsomkostninger. 
Firehjulstrekkeren koster med det fra 325.000 kroner. 
Da snakker vi litt av en prisbombe målt mot alle aktuelle konkurrenter. 
Valget burde være enkelt! 
