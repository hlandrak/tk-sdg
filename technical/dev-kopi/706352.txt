Sterkt om språk og makt
UTSTILLING: 
Er det ikke slik vi kvinner ofte er, overmåte høflige, takknemlige og for all del så konfliktsky? 
Vår anmelder liker lydutstillingen Ulyd, i en slags skygge av #metoo. 

Hanne Lippard: 
Ulyd. 
Kunsthall Stavanger. 
Lydverk, tekst, tekstil, videoverk. 
Til 21. oktober. 

Du trenger ikke huske at du ble overhørt av læreren, bare fordi du var jente. 
Du trenger ikke ha undret deg over at gutten som sa akkurat det samme like etterpå, fikk ros. 
Du må ikke ha blitt bebreidet for å være ei «sjefete jente” når du tok regien over leken i gata. 
Du trenger ikke huske kollegers hånlige “Du må da tåle litt humor”, når du senere ikke lo av grove overgrepsvitser på pauserommet. 
Eller å ha blitt utskjelt på byen for ikke å vise takknemlighet over seksuelt ladede tilrop eller tilnærmelser. 

Det er ingen forutsetning at du bærer med deg de store #metoo-erfaringene, for å bli grepet av Hanne Lippards utstilling Ulyd. 

Men det hjelper. 

Strømmer av høflige ord 

Bevegelsessensorer tenner små lyspærer over hodet mitt i det jeg trer inn i det mørke rommet, og en behagelig kvinnestemme begynner umiddelbart en strøm av takksigelser og høflighetsfraser. 
Stemmen er imøtekommende, men samtidig upersonlig og distansert. 
Jeg står i mørket, omgitt av ordstrømmer fra tre høyttalere. 
Ordene blander seg til det blir vanskelig å gripe dem, å finne sammenhenger. 
Jeg skjelner bruddstykker av setninger i ordflommen og noen fester seg; I thought I knew everything, I thought I was something. 
I thought I was anything but nothing, før ordene igjen mister sammenheng. 
En absurd kakofoni av løsrevne ord og fraser flyter gjennom rommet, men ordene gir likevel resonans et sted. 
Det er noe med kvinnestemmen som treffer meg. 
Stødig og balansert, og med en nærmest kosmisk selvfølgelighet; ydmyk, takknemlig og høflig, fryktelig høflig, og DET treffer meg. 

Jeg står inne i Hanne Lippards lydverk No Answer is Also an Answer. 
Et verk hvor kunstneren imøtegår relasjonene mellom språk, kjønn, makt og begrensninger. 

Kvinnens plass 

I en tidlig scene i Homers epos Odysseen, skrevet omtrent 700 år før Kristus, befaler den unge Telemakos sin mor, Penelope; “Vend tilbake hvor du kom fra og led kvinnenes arbeid ved spinne- og vevstolen! 
Å føre ordet sømmer seg for mannen, og fremfor alt for meg som nu er herre i huset”. 

Vi har kommet et stykke videre fra den antikvariske oppfatning om at kvinnen skulle tie i forsamlingen, men fortsatt forventes like fullt et penere språk, gjerne med formildende omskrivninger, og en større ydmykhet fra kvinners munn. 
En kvinne som snakker i affekt kan like fort betegnes som hysterisk der en mann vil berømmes for engasjement. 
Ordet «hysteri» stammer forøvrig fra det greske ordet hysteria, i betydningen livmor. 
En affektert kvinne er med andre ord fortsatt den dag i dag et offer for sitt eget kjønn! 

Det er blant annet denne språklige ydmykheten Lippard fremhever i sin utstilling. 

I No Answer is Also an Answer blir høflighetsfrasene etterhvert påtrengende, og i selverkjennelsens lys litt pinlige. 
For er det ikke slik vi kvinner ofte er, overmåte høflige, takknemlige og for all del så konfliktsky. 

Selvpålagt sensur 

Utstillingens andre lydverk Blunt problematiserer videre denne språklige tilbakeholdenheten, og den selvpålagte språklige sensuren mange kvinner bedriver. 
Fra en enslig høyttaler midt på gulvet lekser en kvinnestemme systematisk opp enkeltord, som bannskap og fornærmelser, men hun har sensurert bort biter fra ordene til bare fragmenter eller lyder står igjen. 

Lippards enkle tilnærming er effektfull. 
Begge lydverkene presenteres i en setting med få visuelle distraksjoner, og med en enkelhet i sin utforming som gir verkene det rom og den ro de behøver. 

At veggteksten som utgjør verket Vent har fått hele sal 7 til rådighet oppleves ved første øyekast ekstravagant og overmåte raust, men etter hvert som ordene synker inn gjør den seg gradvis fortjent til hele rommet. 
Den korte teksten, som i utgangspunktet synes å omhandle den banale, og litt leie opplevelsen av å oppdage at man har hatt en spinatbit mellom tennene under en samtale, vokser seg større, til den omhandler så mye mer. 
For i tillegg til spinatbiter er det er mange distraksjoner som kan forvrenge innholdet i et budskap på vei mellom formidler og tilhører. 
Kjønn er dessverre fortsatt en av dem. 
