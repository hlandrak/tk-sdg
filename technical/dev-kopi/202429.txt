Smart kombiredskap fra Clas Ohlson
Når du skal klippe i høyden trenger du både sag og saks. 
Her kan du kombinere. 

Trær og busker har det med å vokse, og noen ganger ønsker vi at de skal hindre innsyn eller gi skygge de (få) gangene det er for mye sol. 
Da må det stusses og kappes og vi trenger egnet redskap med rekkevidde, som er langt mer praktisk enn å stå på stige og bruke elektriske redskaper. 

I Clas Ohlsons CXL-serie har det dukket opp et par nye verktøy som er utmerkede alternativer. 

Det vi har testet denne gangen består av et teleskopisk skaft i tre deler med håndtak, batteri og motor, samt utbyttbare redskaper for hekkeklipp eller grensaging. 

Vi har tidligere testet både hekkeklippere og grensager med lang rekkevidde, blant annet en løsning fra Bosch. 
Der var selve motoren montert nederst, med en drivaksling inne i hylsen opp til selve verktøyet, som var enten en grensag eller en hekkeklipper. 

Dette har ikke vært like praktisk, fordi lengden ikke var trinnløst justerbar, den var ganske tung i bruk, og trengte en lang skjøteledning. 

Les også vår test av den svært effektive ugressfjerneren Weeder 

To basismodeller 

Redskapen kommer enten som hekkesaks eller som grensag. 
Er det grensag du trenger, kjøper du bare den. 
Skulle behovet for en hekkesaks dukke opp kan du kjøpe hekkesakshodet senere. 
Er det hekkesaks du trenger kjøper du den, og kan kjøpe grensag-hodet senere. 

I tillegg må du kjøpe batteri og lader, regelen er at de fleste produktene i denne serien kommer uten. 
Derfor er også prisene på enkeltdelene ganske lave. 

Redskapene kommer stort sett ferdig montert. 
Du må montere det bevegelige håndtaket for venstre hånd, og sverd og kjede må monteres på saghodet. 

Så er det bare å sette på ønsket hode, sette batteriet på plass, justere lengden og plasseringen av håndtaket og gå i gang. 

I bruk 

Å montere saghode eller klippehode på skaftet er ganske enkelt. 
Det er bare å sikte seg inn, vri det slik at det kommer innenfor låseringen, så vri litt til slik at låsepinnen smetter på plass. 

Når du skal ta av hodet trekker du utløseren til låsepinnen tilbake, så kan du vri hodet løst og trekke det av. 

Håndtaket kan også tas av, da blir hele redskapen enda mer kompakt når du skal sette det bort for sesongen. 

Rekkevidden er svært god, helt på høyde med de lengste blant andre redskaper vi har testet. 
Avstanden mellom håndtaket og tuppen på grensaga er 250 cm, det betyr at du har en arbeidsrekkevidde på godt over fire meter når du holder redskapen i brysthøyde. 

At den samtidig er teleskopisk i tre deler gjør at du kan finjustere høyden slik at den passer optimalt med håndtak og stropp. 
Skal du klippe toppen av en lang hekk er dette en stor fordel. 

Har du en lav hekk blir den derimot i lengste laget, selv når begge de øverste leddene er trukket inn. 
Løsningen er å endre vinkelen på sverdet og flytte seg litt unna, men vekten blir da en større belastning enn når du holder skaftet loddrett. 

Effektiv 

Både klippehodet og saghodet fungerte utmerket. 
Hvis kjede og kniver er skarpe er det ingen problemer med motorkraft for de oppgavene som redskapen er laget for. 

I tillegg til klipping av hekk fungerer hekksaksa også utmerket som slåmaskin når gress og ugress har blitt for langt. 
Med det lange og justerbare skaftet er det lett å justere seg til en ideell "elektrisk ljå" der gresklipperen ikke kommer til og gresstrimmeren blir for stusslig. 

Sverdet på grensaga er oppgitt til å være 16 centimeter, men den reelle forskjellen til Ryobi sin grensag med oppgitte 20 centimeter er mindre enn tallene skulle tilsi. 

Vi hadde ingen problemer verken med å sage greiner eller små trær. 
Man kan også sage fra flere sider av greina eller stammen dersom man støter på en større utfordring. 

Konklusjon 

Disse redskapene er brukervennlige, svært fleksible og har rekkevidde i toppklasse. 
Det er enkelt å bytte hode, og justering av lengden er trinnløst over et stort område. 

Batterikapasiteten er god, med 4 amperetimers batteri kan du klippe mye og lenge. 

LXC-serien har nå blitt utvidet fra typiske håndverktøy til å omfatte hageredskaper. 
Det gjør serien svært allsidig og med sine rimelige priser er den et enda mer interessant alternativ til andre merkevarer. 
