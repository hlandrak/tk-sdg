Konsertanmeldelse:Anna Of The North 

For lite frostvæske. 

KONSERT: 
Anna Of The North 

STED: 
Sentrum Scene, Bylarm 

PUBLIKUM: ca. 1700 

Enkelte har problematisert mangelen på gitarband på årets Bylarm. 
I samme omgang kunne man tatt for seg overfloden av svevende analoge synther, hutrende laptoper og temperaturlav vokal litt bak i miksen. 
Om noe er den nye singer/songwriteren, er det dette. 

Gjøvikfødte Anna Lotterud har fått med seg en New Zealandsk produsent etter et opphold i Melbourne. 
Den største nyskapningen er at bandet med sitt artiske dokudramanavn Anna Of The North er bare disse to, og ikke det ikoniske, for sjangeren, trio-oppsettet. 

Hun har en stemme som kan ta solen fra en hvilken som helst sommerdag. 

Han har mange dingser å skru på. 

Produksjonen er lekker, men ikke spesielt originalt skrudd drømmepop, slowcore, chillwave eller hva man nå vil kalle det, og fungerer nydelig i små mengder på Soundcloud. 
Noe som kan forklare en stigende begeistring i de deler av utlandet som kulturministeren liker å eksportere musikk til. 

Live blir det for åpenbart at lite av det duoen driver med virkelig skiller seg ut . 
Opptredenen kan ikke måle seg med den iskaldt avvisende estetikken musikken legger opp til, selv om lysmannen jobber hardt for å få det til. 

Anna synger isklart. 

Produsent Brady behandler laptop-armeen, midikeyboardet og gitaren sin støtt og stødig. 

Men låtene deres greier ikke å bære et 30 minutters sett. 
I deres nåværende form er det lite som gir annet enn mild frostskade i det Anna Of The North leverer. 
