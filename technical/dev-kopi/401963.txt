«Wayne»:En blodig og morsom oppvekstaction | 
Anmeldt av Asbjørn Slettemark 

Et ikke helt gjennomsnittlig familiedrama, satt til tonene av The White Stripes. 

Når tenåringene Wayne og Del drar avgårde på en motorsykkel fra Brockton, Massachusetts, setter det i gang en kjedereaksjon av illsint jakt og dyp sympati fra lokalbefolkningen. 
Asosiale Wayne satte fyr på barndomshjemmet da han fant faren død av kreft, og da han skulle hente Del, som han er nyforelsket i, endte det med at han kappet nesen av faren hennes, skambanket tvillingbrødrene og satte fyr på familiens hundehus. 

Den lokale politimesteren burde vært like sint som Dels far, men siden han er lykkelig over å få vite at han likevel ikke har testikkelkreft, mener politimesteren at Wayne også fortjener en ny sjanse i livet. 

YouTube-serien Wayne er ikke et helt gjennomsnittlig familiedrama. 
Det er heller en bloddryppende actionkomedie like mye som en rørende fin fortelling om livet på utsiden av klikker og vennegjenger. 

Amerikansk ungdom med dårlige kort på hånden 

Wayne tar form av en roadtrip, der Wayne og Del på karikert voldelig vis setter snuten mot Miami for å hente Waynes fars stjålne bil, samt slippe unna alt og alle annet som plager dem i Brockton. 
Det høres ut som en moderne takning på Mickey & Mallory fra Natural Born Killers, men minner mer om den vindskeive oppveksthistorien vi så i fjorårets briljante The end of the f***ing World. 

Både Wayne og Del er amerikansk ungdom med dårlige kort på hånden, oppvokst i en verden som strengt ikke gir dem muligheter til så mye annet enn å følge i foreldrenes syke, voldelige eller alkoholiserte fotspor. 

Briler motorsag mot kidnappende veganersatanister 

Når de likevel følger intuisjonen om at det finnes noe annet der ute, og samtidig fremviser en dyp rettferdighetssans, er det umulig ikke å heie på deres kamp mot verden. 

Wayne er innesluttet og følelsesmessig underutvikiklet, Del lider av akutt ung kynisme, men likevel sørger de for de mest tilfredsstillende borgervernøyeblikkene TV-skjermen har bydd på på lang tid. 
Enten det er Wayne som stjeler showet i rosa dress på en high school-dans, Del som vifter med motorsag mot kidnappende veganersatanister eller butikkarbeideren som lykkelig selger et balltre for at Wayne skal få lært en konemishandler en lekse. 

Alt dette til et nydelig lydspor som strekker seg fra The White Stripes, High On Fire og Converge til Anderson .Paak og LeoSoul. 

Oppsiktsvekkende serie, klumsete og vakkert 

Volden er overdrevet og plutselig, men mellom blodspruten og musikkvideoaktige slåsskamper er Wayne også en historie om ung frustrasjon og følelsen av utenforskap. 
At den i tillegg er morsom og lett sjokkerende, gjør bare historien mer underholdende å se på. 

Serien gjør også forbilledlig god bruk av et utvalg bifigurer, fra den triste historien om Dels mamma via de komiske tvillingbrødre til den bitre, men sympatiske Hagler High-rektoren som i likhet med politimesteren vil gi Wayne en ny sjanse. 

Wayne forteller ikke nødvendigvis en original historie. 
Litteratur- og filmhistorien er full av Holden Caulfield-er , Will Hunting-er og Bonnie og Clyde-par, unge mennesker som føler eller plasserer seg utenfor, men serien tar noen grep som gjør den til en litt annerledes historie. 

Småby-USA skildres overraskende varmt, uansett hvor kjipt utgangspunkt rollefigurene har. 
Og romantikken mellom Del og Wayne er så klumsete og vakker at den blir en perfekt kontrast til den blodige reisen deres til Miami. 
