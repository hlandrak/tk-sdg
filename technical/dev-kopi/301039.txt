Nei, nei, nei, Terje!
Terje Breivik og Venstre i akutt rockekrise. 

LÅT: 
Rocken er full av antipati og opprør mot det etablerte, og i sær handlingslammede politikere. 

Nå tar opposisjonen, gjengen på Venstresiden, i bruk opprørernes verktøy, nemlig rocken. 
Denne gang er det regjeringens framlegging av Statsbudsjettet som er på mottakerenden av Terje Breivik og Venstres «harmdirrende» pekefinger. 

Uvisst hvilken lys idé som ligger bak motivasjonen om å begi seg rocken i vold (kanskje det var Jan Bøhlers mageplask fra i fjor som satte griller i hodet på en?), så er effekten av framstøtet noenlunde det samme som når en forelder forsøker å være krampekul i 14-åringens bursdagsfest - megapinlig. 

Sånn går refrenget her: 
«Statsbudsjettet er rock'n'roll/Uten Venstres grønne skifte mister Erna kontroll». 

Joda, rockeverksted er sikkert gøy for de eldre også, men det er ikke alt som trenger å luftes utenfor landsmøtenachspielets fire vegger. 

Terje Breivik og gjengen hans leverer formelpreget tregrepsrock så fantasiløs at en allerede hardt prøvet kulturskolelærer ville ha blitt motløs av mindre. 
Teksten er neppe ført i pennen av partiets dyreste taleskrivere heller, her er det nødrim over en lav sko. 

Hadde det engang vært morsomt? 
Men det er jo ikke det heller. 
Med andre ord - det er ingen grunn til å permittere Raga Rockers- og DumDum Boys-platene ennå. 
