Ung, mystisk gateflamme
Fremtiden lover godt for den forunderlige rapcrooneren Unge Ferrari. 

Den mystiske mannen, som for øvrig har Norges beste artistnavn, leverte nylig årets beste babymaking-låt sammen med Tomine Harket. 
"Hvis du vil" handler om usikkerheten rundt kjærlighet over en lekker r&b-produksjon. 

Det er få som vet mye om Unge Ferrari fra Hamar. 
Smakebitene vi har fått lener seg mot et tåkete univers der begjær, lengsel og kjærlighet er hovedingrediensene. 

I samme tråd som alfahannen/prinsessen Young Thug, er Unge Ferraris stil eksentrisk og noe aparte. 
Sangrap-måten, eller nærmere sagt rapcrooningen, og den rare artistpersonaen gjør 25-åringen til en spennende figur i musikk-Norge. 
Og han bekrefter posisjonen når han spiller på by:Larm. 

Det er uten tvil noe eiendommelig over Unge Ferraris væremåte. 
Han ser ut som en i gjengen til Bodie fra The Wire der han med et lengtende blikk (ok, øyelokkene hviler litt) ser utover det stappfulle lokalet. 

Han svever rundt på Internasjonalen-scenen og leverer kutt med trendy traptrommer og dyssende synthdrag mens han mumler om hverdagslivet og drømmer med relativt klar diksjon. 
Tomine Harket og Arif støtter opp med en feature på hver sin låt. 
Begge artister kler Unge Ferraris klode veldig godt. 

Fremtiden lover godt for den forunderlige artisten. 
Jeg krysser fingrene for at han fortsetter på samme sti - hardt og mykt. 
For Unge Ferrari har potensiale til å lage låter som kan virkelig smelle. 
