Test:Fiat 500X 

Nå skal de gå rett i strupen på Mini. 

Fiat skiller seg klart ut fra alle andre bilmerker i Norge. 
Sammen med Mini er det nemlig det eneste bilmerket hvor kvinner representerer flesteparten av kjøperne (56 prosent), ifølge tall fra Opplysningsrådet for veitrafikken. 

Men Fiat har vært i en sorgens jammerdal salgsmessig de senere årene. 
Modellutvalget har vært skrantende og tilliten til merket har historisk sett vært lav. 

Kalles ikke SUV 

Etter årets fem første måneder viser fasiten 109 solgte personbiler, som igjen gir en markedsandel på ytterst beskjedne 0,2 prosent. 

Derfor er Fiat 500X en kjærkommen og etterlengtet tilvekst for forhandlerne som skriker etter nye biler. 

- Hva slags bil er det? 

Kameraten som spør er normalt oppegående på bil, men har ikke fått med seg at Fiat nå skal lage SUV. 
Eller unnskyld, Crossover, som de konsekvent omtaler nykommeren som. 
Han som mange andre jeg møter er nysgjerrig på bilen. 

Fiat er nemlig best kjent for å pøse ut små biler i stort volum til lav pris. 
Men strategien er endret, og nå skal det satses mer på kvalitet og nye segmenter. 
Utgangspunktet er at de har latt seg inspirere av suksessen til Mini. 

Se bilder av interiør og detaljer her 

Fiat vil dyrke 500-variantene mer som et eget merke. 
I dag har vi Fiat 500, Fiat 500 Cabriolet, Fiat 500L, Fiat 500 Trekking, Fiat 500 Living og nå altså Fiat 500X. 

Nykommeren ser mer eller mindre ut som en oppblåst utgave av vanlig 500. 
Ideen er tydelig inspirert av Mini Countryman. 
Men også mer tradisjonelle biler som nye Mazda CX-3 og Nissan Qashqai er en typisk konkurrenter til 500X. 

Retro-look 

Sett fra utsiden vekker den litt oppsikt på grunn av utseendet. 
Mange er nysgjerrige fordi de kan se likheten med vanlig Fiat 500, men lurer litt på hva dette er. 
Jeg vil si utseendet er en god miks av retro-look og moderne designspråk. 
Det funker bra! 

Bagasjerommet tar i mot 350 liter, noe som er identisk med nevnte Mini Countryman. 
Med lengde på 4,27 meter er italieneren omtrent like stor som en VW Golf. 
Plassen innvendig er også på samme nivå. 
Det betyr godkjent med plass for en familie på fire. 

Fra tidligere er Fiat kjent for tidligere å ha utrolig billig interiørfølelse med særs mye hardplast. 
Det er fortsatt en del plast i midtkonsoll og dashbord her, men det ser enormt mye bedre ut. 
Interiørdesignet er faktisk temmelig lekkert. 

Setene gir også god støtte, så kan det være noe sette fingeren på? 

Ja, selve kvalitetsfølelsen på knapper og andre betjeningselementer imponerer ikke. 
Meny-oppsettet på informasjonen du henter fram i instrumentpanelet krever noe tilvenning, ellers er det lite å utsette. 

500X deler plattform med Jeep Renegade og bilen har et godt avstemt understell som er komfortabelt satt opp. 
Støynivået er akseptabel og skyvet i 2-liters dieselmotoren er bra. 
Men den støyer noe mer enn ventet under akselerasjon. 

Selv om Fiat er varsomme med å ikke kalle bilen en SUV, har den en klar fordel Mini ikke kan by på i Countryman. 
Her er det nemlig tre ulike kjøreoppsett, der også firehjulstrekket tilpasser seg situasjonen. 
Med dreiehjulet mellom setene velger du mellom Sport (som klargjør bilen for mer agil kjøring), Tracking (som tilpasser firehjulstrekksystemet for mer krevende forhold) og Auto (en mellomting av de to nevnte). 

Se flere detaljer av bilen her 

Skal du ha bilen med firehjulstrekk må du velge dieselutgaven vi kjører med 2-liters motor på 140 hestekrefter. 
De andre alternativene er 1,4-liters turbobensin på 140 hestekrefter og 1,6-liters diesel med 120 hestekrefter. 

Vår bil leveres utelukkende med 9-trinns automatkasse, en kasse vi har hatt gode erfaringer med fra tidligere i blant annet Jeep Cherokee. 
Men i denne bilen har den en tendens til noe nukkete girskift. 
Den virker også å bruke noe tid på å tilpasse seg kjøremønsteret til sjåføren. 

Pip i revers 

En annen litt slitsom sak er at håndbrekket automatisk går på hver gang du stopper bilen og setter den i park. 
Greit at dette er en sikkerhets innretning, men du blir lei i lengden. 
Dessuten opplevde vi også piping fra bakhjulene ved rygging, og det har kanskje en sammenheng med at håndbrekket slås av og på hele tiden..? 
(NB! 
I ettertid har vi fått vite at dette kun skyldtes en stein som hadde festet seg ved bremsen på bakhjulet. 

Prisen på bilen er kanskje det største aberet.Den begynner på 299.900 kroner, noe som er 53.600 kroner mer enn rimeligste Mini Countryman fra 246.300 kroner. 
Den noe større Nissan Qashqai får du fra 245.000 kroner. 
Med firehjulstrekk koster vår bil brått 419.900 kroner, mens Minien med tilsvarende motor ligger på 354.700 kroner med automatgir. 
Fordelen er selvsagt at Fiaten leveres til sin pris med det meste av utstyr inkludert. 

P-sensorer, xenonlys, skinn, cruise control og oppvarmet ratt er inkludert. 
I tillegg er testbilen utstyrt med blant annet nødbremsassistent, soltak, navigasjon, hifi-anlegg fra Beats by Dr. Dre og elektrisk justerbare seter. 

Til sammen utgjør det 39.600 kroner, slik at totalprisen blir 459.500 kroner. 

Selv om du må betale for omtrent alt utstyr i Mini Countryman, så får du et akseptabelt utstyrt alternativ til den prisen. 

Videre kan ferskere konkurrenter by på utstyr Fiat ikke en gang kan levere. 
For hvorfor leveres ikke bilen med skiluke i baksetet? 
Head-up-display, Adaptive (svingbare) frontlys, adaptivt chassis og skiltgjenkjenning er også eksempler på kresne norske kunder gjerne forlanger. 
Adaptiv cruise control blir tilgjengelig senere utpå høsten. 

Vi kan konkludere med at Fiat 500X har veldig mye bra ved seg, og den imponerer mer enn mange skulle tro - ryktet til Fiat i betraktning. 

Lys framtid 

Men vi tror dessverre at italienerne overvurderer produktet når det skal konkurrere direkte med Mini Countryman. 
Ikke det at Mini har noe mer påkostet interiør, eller kjører så mye bedre, men det merket har utvilsomt en mer solid posisjon i markedet. 
Fiat vil nok bruke flere år på å opparbeide seg samme tillit. 

Men utsiktene er gode. 
Utover dagens modell kommer det snart en 5-dørs variant av 500. 

Neste år kommer det også en arvtager til Bravo og samarbeidet med Mazda og deres MX-5 skal resultere i gjenoppståelsen av 124 Spider. 

Den som lever får se om Fiat endelig vil lykkes (igjen) på det norske markedet ... 
