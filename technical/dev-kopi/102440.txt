Spillanmeldelse:«Crysis 3» 

«Crysis 3» er så blendende vakkert at man knapt tror det man ser. 
Heldigvis har det mer enn det å by på også. 

Det er sjelden jeg starter en anmeldelse med å trekke frem grafikk. 
Grafikk i seg selv er ikke på langt nær like viktig som det du faktisk opplever i spill. 

Her må jeg gjøre et unntak. 
For storslagne blockbusterspill handler i stor grad om innlevelse i troverdige miljøer, og her er «Crysis 3» en aldri så liten milepæl. 

Vi er i en fremtidsversjon av New York City, en by hvor jungelen har gjort sitt inntog og hvor det onde megaselskapet Cell og drapsmaskiner fra en fremmed planet regjerer. 
Vistaene du blir servert er storslagne og detaljene i din nære omgivelse er mildt sagt imponerende. 

Du spiller en supersoldat med en nanodrakt som gir deg overmenneskelige krefter, og det å bade i disse fantastiske «Crysis 3»-miljøene overskygger nesten den banale historien helt. 

Miljøene skaper også et inntrykk av at du har all verdens frihet til å møte utfordringene som du vil. 
Du kan være en utspekulert og smart jeger, du kan snike deg unna konflikt eller du kan pøse på med kuler og granater. 

Dessverre er det for det meste en illusjon. 
Den rendyrkede snikingen oppleves som juks, og rett-på-action føles veldig generisk. 
Det er jeger du skal være her, og hvis du gir deg hen og spiller «Crysis 3» slik utviklerne åpenbart VIL du skal spille det, står de herlige øyeblikkene i kø. 

Kreftene i nanodrakten gir ikke helt det samme kicket denne tredje gangen jeg bruker den. 
Jeg klarer heller ikke helt å riste av meg følelsen av å bli blendet av effekter som mangler et bunnsolid fundament. 

Men som heftig popcorn-action, er «Crysis 3» alltid underholdende og av og til brilliant. 

PS: PC-versjonen er testet. 
Spillet er også ute på PS3 og Xbox 360. 

CRYSIS 3 Genre: Action Plattform: 
PC, PS3 og 360 Alder: 16 Utvikler: 
Crytek Utgiver: 
Electronic Arts Mer info (Wikipedia) 
