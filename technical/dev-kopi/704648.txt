Egget
Hvor: 
Steinkargata 23, 4006 Stavanger Åpningstider: 
Tirsdag-lørdag 18.00-01.30 

"14 måneder etter at Egget ble lagt, er det fint å konstatere at det ikke er sprekker i skallet", skrev vår restaurantkritiker Jan-Erik Larsen, da han besøkte Egget i fjor vår. 

Vinkelner Roy Klausen og den franske kokken Anthony Orjollet byr på kortreiste råvarer, med noe import, der maten tilberedes som småretter man deler. 
Her er innslag fra det spanske, franske og asiatiske kjøkken, spunnet rundt årstiden og regionens beste produkter. 

Du spiser til du er mett, uten å vite hva som venter i neste rett. 
Det finnes verken menykart, krittavle eller vinliste i lokalet. 
Maten blir preparert i samme rom som gjestene sitter, og presenteres når den kommer på bordet. 

Her er reserversjoner umulig, alt er basert på dropp-inn. 
For å få bord er det sikrest å møte opp når dørene åpnes, eller etter halv ti om kvelden. 

Vær obs på at Egget ikke tar kredittkort, bare debetkort som trekkes rett fra konto. 
Det kan være like greit å ha kontanter i lommen, eller ta en kjapp tur i minibanken. 
