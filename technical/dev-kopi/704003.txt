Ingen grunn til å senke tempoet
I en alder av 58 år er Mark E. Smith fortsatt den tøffeste gutten i klassen. 

Siden The Fall debuterte i 1979, er det aldri gått mer enn to år mellom albumene. 
Fjorårets het "Sub-Lingual tablet", og gjengen til Mark E. Smith følger opp med en sju kutt lang ep. 
Platen er en blanding av nye sanger og remikser, så stemplet er greit nok.Som så ofte veksler Smith mellom det steintøffe og det bisarre. 
Åpningskuttet "Wise ol' man" er noe av det mest energisk underholdende du vil høre dette året, før han bruker over åtte minutter på "All leave cancelled" for spesielt interesserte. 
Begge de nevnte sangene kommer i to versjoner, og det funker flott. 

Snerrende sang, industriell pønk og evnen til å hakke løs på egne sanger for å skape noe nytt, inkludert en liveversjon av "No Xmas for John Quay" fra debutalbumet. 
Joda, det er liv i gjengen ennå. 

Beste spor: 
"Wise ol' man", "Venice with girls", "Face Book troll/No Xmas for John Quay". 
