Hipstere har også følelser
Uttrykket «en gåte pakket inn i et mysterium» har sjelden passet bedre enn på Bon Ivers tredje album. 
«22, A Million» kommer i et omslag fullt av kryptiske symboler. 
Titlene er skrevet i det som visstnok er hackerkode. 
Stort sett alle stemmer og instrumenter er forvengt av elektroniske effekter. 
Selve låtene er noen underlige, fragmenterte mutasjoner av noen komposisjoner. 

I det hele tatt: 
Noen vil bli sjøsyke og andre vil avfeie hele greia som pretensiøst hipster-føleri med alt for mye autotune. 
Men det er faktisk mer ved dette abumet enn som så. 
Det trenger bare noen runder for å sette seg. 
Og jo mer man hører på det, jo tydeligere blir det at Justin Vernon, mannen som i praksis er Bon Iver, er den samme singer-songwriteren som slo gjennom med skjønne «For Emma, Forever Ago» i 2007. 
Falsetten hans er akkurat like skjør, melodilinjene akkurat like lengselsfulle og grunnstemningen akkurat like hjerteknust. 
Forskjellen på nå og da ligger i formen snarere enn i innholdet. 
Det som var en særegen indie-americana-variant, er blitt til en enda mer særegen R&B-variant. 

Justin Vernon lager kort sagt fremdeles skjønn musikk. 
Skjønnhetsopplevelsen arter seg bare litt annerledes. 
