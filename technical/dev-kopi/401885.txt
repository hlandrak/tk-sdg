«Dragetreneren 3» er lekker, men det holder nå
Visuelt fengende, men litt kjedelig historie 

Pirater, dinosaurer og drager slår ikke feil i visse aldersgrupper og blant visse kjønn. 
Sånn er det bare. 
Man kan like det eller la være. 
Derfor ligger det i kortene at DreamWorks kommer med tredje runde i Dragetreneren. 

Ikke å gjøre det ville ha krevd en nesten umenneskelig tilbakeholdenhet og vært helt atypisk for et filmselskap. 
De skal tross alt tjene penger. 
De er naturligvis altfor proffe til å gjøre venstrehåndsarbeid – i hvert fall ikke et lett gjennomskuelig et. 

Til å spise opp 

Etter å ha sett det som føles som et utall oppfølgere i et utall serier over mange år, er jeg i ferd med å bli litt i stuss over hvordan jeg skal ta imot dem. 
Åpne armer virker litt naivt. 
Automatisk skepsis er heller ikke riktig. 
Men en viss tilbakeholdenhet innrømmer jeg at jeg har. 

Det som skjer er at teknikken blir stadig mer finslepen og lekker. 
I denne filmen er den visuelle siden av saken ekstremt tiltrekkende. 
Alle strukturer og overflater har fått en oppussing. 
Øynene, huden, drageskjellene, gresset, fjellene, klærne, trærne. 
Alt er til å spise opp. 

Fjonene i Hikkens ansikt røper på en subtil måte at han er blitt eldre og ikke lenger er en gutt. 
Det visuelle er i og for seg grunn god nok til å oppsøke filmen, spesielt på kino, siden den inneholder store tablåer i fantastiske Avatar-aktige omgivelser. 

Ikke morsomt nok 

Når det gjelder historiefortellingen, går det mer på tomgang. 
Man kan naturligvis vri mange historier ut av en unggutt som kan styre drager, men det går likevel i mye av det samme. 
Bifigurene er, med få unntak, ikke spennende nok. 
Det er rett og slett ikke nok på gang, og det står ikke altfor mye på spill. 

Filmen er heller ikke morsom nok, slik jeg opplever den. 
I en gjennomsnittlig dragetrenerfilmscene er det litt action og noen ablegøyer, men begge deler er litt for programmatiske og automatiske og mangler for ofte det ekstra overskuddet som løfter dem ut av det ordinære. 

Dette har nok DreamWorks selv innsett, og de gjør det veldig klart på slutten av denne filmen at det ikke kommer noen oppfølger. 
Man aner nesten et hint av dårlig samvittighet. 
Det er som om de sier beklager, vi vet at dette er helt på kanten. 
Men vi tjener en del penger på det, og ungene liker det godt, og som plaster på såret har vi i det minste sørget for at alt er veldig pent og tiltrekkende. 
Og det har de virkelig gjort. 

De norske stemmene er også flotte. 
Alt er i det hele tatt flott. 
Men altså litt kjedelig. 
Men alle filmer kan jo ikke være banebrytende heller. 
Det skulle ha tatt seg ut. 
Og det er så godt som bombesikkert at barn ikke kommer til å kjede seg. 
Mange kommer til og med til å fryde seg. 
