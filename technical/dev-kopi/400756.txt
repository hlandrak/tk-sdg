Katie Melua:Ambisiøst og vakkert 

Hvem skulle tro at Katie Melua kom opp med én av årets fineste juleplater? 
Slik er det blitt. 

Popstjernen Katie Melua bor i England og synger på engelsk. 
Det er lett å glemme at hun har en annen bakgrunn. 
Hun reiste fra hjemlandet i gamle Sovjetunionen ni år gammel, men har aldri gitt helt slipp på sine røtter. 

Og godt er det – fordi her møtes det beste fra to verdener. 

Folketoner fra hjemlandet, noe nytt og noen felles julefavoritter, en klassisk perle og Joni Mitchell. 
Alt arrangert av den anerkjente korkomponisten Bob Chilcott. 
Og du verden hvor flott det er blitt. 

Gjennomført delikat og lekkert 

In winter er en gjennomført vakker og delikat plate, og i samsang med damekoret Gori fra hjemlandet Georgia løftes det hele til noe mer enn en feiring av julehøytiden. 

Koret består av 25 sangere. 
Sammen skaper de magi milevis bortenfor bjelleklang og sukkersøte juleoverdrivelser. 

Dette er ganske enkelt lekkert i alle ledd. 
Det hele åpner med «The little swallow», en gammel ukrainsk folketone. 
I vesten bedre kjent som «The Carol of the Bells». 
Her synger hun på morsmålet. 

Koret viser seg å være en perfekt match for Katie Meluas vakre stemme. 
Koret både vever seg rundt, følger med, og synger opp mot solisten så hårene nærmest reiser seg på armene. 
Når hun følger opp med en fantastisk gripende versjon av Joni Mitchells «River», skjønner man at her er utøverne i utsøkt harmoni. 

Holder utover julehøytiden 

Katie Melua har laget en plate som er noe mer enn nok en juleplate. 
Den blir som en reise tilbake i tid, til minnene hun bærer på, formidlet på utsøkt vis. 

Det hele avlevert sårt og gripende, og med korets fantastiske stemmer lykkes hun i å skape noe som kan nytes og lyttes til ellers i året også. 

Når hun avslutter med Rachmaninovs «Nune Dimittis», et utdrag fra hans midnattsmesse og «O Holy Night», begge sunget med neddempet varsomhet og i betagende velklang med korets nærmest engleaktige vokal, får man umiddelbart lyst å høre det hele en gang til. 
