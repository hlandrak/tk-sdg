Sør-koreaner til topps
Å vinne Chopin-konkurransen i Warszawa er noe av det største en pianist kan oppnå. 

Hvert femte år går den store Chopin-konkurransen av stabelen i Warszawa. 
Her spilles det utelukkende Chopin. 

Den som vinner, men også de som kommer på annen eller tredjeplass, er garantert kontrakt med et plateselskap. 
Garantert er de også med konserter verden over. 
Skjønt mange har allerede gjort det før de deltar. 
Første gang konkurransen gikk av stabelen var i 1927. 

De store pianistene 

Vinnerne teller blant tidens store pianister: Vladimir Ashkenazy (1955), Maurizio Pollini (1960), Martha Argerich (1965), Mitsuko Uchida (1970), Krystian Zimerman (1975). 
Og blant de yngste: Daniil Trifonov og Ingolf Wunder (2010). 
Juryen har ikke bestått av mindre kjente pianister: Maurice Ravel, Wilhelm Backhaus, Heinrich Neuhaus, Arturo Benedetti Michelangeli, Artur Rubinstein, Martha Argerich, for bare å nevne noen. 

I oktober i fjor gikk den sør-koreanske pianisten Seong–Jin Cho til topps. 
Man kunne følge prisvinnerkonkurransen på Medeci-tv, men Cho måtte her dessverre melde forfall. 
Desto mer interessant å høre denne innspillingen som Deutsche Grammophon ikke var sen om å gi ut. 
CD-en er tatt opp under konkurransedagene, i Warszawa filharmoniske konsertsal. 

Opp til det beste 

Samtlige stykker lever helt opp til de beste som i årenes løp er gjort. 
Pollini og Argerich spilte nok enda mer virtuost og Uchida og Zimerman med mer vekt på det klanglige. 

Men virtuositeten i de hurtige preludiene, og tyngden i de langsomme, er samlet sett noe av det beste som er spilt inn i det siste av disse herlige preludiene. 
Nocturnen i c-moll klinger særdeles vakkert i de melodiøse partiene og når det tetter seg til, klinger det kraftfullt. 
Klaversonaten, med den berømte sørgemarsjen, er stort anlagt med en virvelvind av en finale i presto. 

LES OGSÅ: 
