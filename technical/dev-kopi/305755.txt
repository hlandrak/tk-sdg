Har folkhemmet gjort svenskene lykkeligere?
Lena Andersson med litt for tørr og teoretisk bok om måteholdets paradis. 

Det svenske såkalte folkhemmet har en sterk, mytisk kraft i broderlandets historie. 
Ideen om en statlig styrt ideologi som la til rette for folks velferd lå bak Sveriges vekst og gjorde nasjonen til den mest suverene i Norden, både økonomisk, kulturelt og politisk. 
I hvert fall i egne øyne. 

Sverige ble liksom storebror i Skandinavia, med symbolsterke navn og varemerker som Bjørn Borg, Abba, Olof Palme, Ingemar Stenmark, IKEA og Volvo i spissen. 
Denne framgangen handler Lena Anderssons nye bok om. 

Likhetstanke 

På et vis handler det om Sveriges vekst og fall, sett gjennom en representant for den sosialdemokratisk folkhemstanken, sløydlæreren Ragnar Johansson, en mann som gjerne ville blitt finsnekker, men som lydig fant sin plass på et lavere nivå i hierarkiet. 

Andersson viser på mange måter hvordan de svenske sosialdemokratene gjennom 44 års sammenhengende styre i Sverige, fra de fikk makten i 1932, klarte å styre svenskene inn i en likhetstanke, dels gjennom statlig og kommunal maktbruk, dels gjennom en mild hjernevask av generasjonen som vokste opp i denne perioden. 

Komisk klang 

Til slutt brøt hele prosjektet sammen. 
Som Andersson skriver: 

«Folkhemmet krevde så spesielle ting av sine borgere at det ikke hadde kunnet vare evig, ikke engang lenge. 
Påbud og forbud må være mer alminnelig anerkjente for å bestå.» 

I Norge fikk begrepet nærmest en komisk klang. 
Enkelte vil huske hvordan en fabelaktige stemmeimitatoren Rolf Just Nilsen spilte inn en serie sketsjer, «Daglig Liv i Folkehjemmet», med manus av Arild Feldborg, der det raljeres med Einar Gerhardsen & Co.. 

År null i historien 

I Sverige tullet man ikke med folkhemmet. 
Nån jævla ordning måste det jo va’, som de sier der borte. 
Ragnar Johansson er sønn av Svea, født med det typisk svenske navnet Svensson. 
Hun er født i enkle kår, flytter til storbyen og gifter seg med Johansson, som driver en vogmannsbedrift. 
I 1932 kommer sønnen Ragnar, til verden: 

«Deres felles sønn, hovedpersonen i denne beretningen, ble født året etter, år null i svensk historie; det var året da sosialdemokratiet vant makten i landet og overtok protestantismens heldekkende kappe av omsorg, strenghet og streben, med selvpisking enkeltvis og i gruppe, for å inneha den uavbrutt i førtifire år, og omforme Sverige fullstendig.» 

Johansson tilpasser seg folkhemstanken uten å kny eller klage. 
Han gifter seg med Elisabet, en litt annen type enn han selv. 
De starter sitt samliv i en liten leilighet, men avanserer til et rekkehus i et forstadsmiljø spesialdesignet for velferdsstaten. 
De får to barn, Elsa og Erik, som han forsøker å gjøre til idrettsstjerner i henholdvis sykling og langrenn, men begge svikter denne ambisjonen. 

Historien følges fram til Sveas død, hun som hadde vært «så uheldig å være ung i en æra som høyaktet de eldre, og bli gammel i en tid som dyrket ungdommen». 
Med slike formuleringer setter Andersson stadig sine personer inn i det mønsteret som danner svensk politikk i perioden. 

Minner om Solstad 

Om Ragnar Johansson skriver Andersson: 

«Dette er historien om et svensk nittenhundretallsmenneske. 
En mann uten sprekker, men med en stor splittelse, og på den måten helt lik samfunnet han befolket og formet. 
Ragnar Johansson var svensk, og svensken var ham.» 

Dette er ikke noen psykologisk fortelling, snarere en idéroman av den sorten der figurene symboliserer en utvikling og et større mønster. 
Språklig kan Andresson minne om Dag Solstad, med sin avmålte, nøkterne beskrivelse av mennesket i samfunnet, for eksempel i romanen «Forsøk på å beskrive det ugjennomtrengelige». 
Litterært er dette en stil som på samme tid skildrer og kommenterer. 
Men Solstad er mye skarpere, morsommere og mindre forutsigelig. 

En konstruksjon 

Ragnar Johansson blir litt for mye av en prototyp av et menneske. 
Romanen starter med at hans akademikerdatter Elsa anbefaler sin far som objekt for en etnolog som forsker på folkhemsepoken i svensk historie. 
Men prosjektet faller i fisk fordi folkhemmet egentlig ikke fins. 
Det er en «konstruksjon». 
Dette ironiske paradokset markerer at en ny epoke er inntrådt. 

Gjorde politikken som skildres menneskene lykkeligere? 
Ikke egentlig. 
Ragnar er på mange måter mer redd for å lykkes enn for å mislykkes. 
Boka er full av spissformuleringer og aforistiske formuleringer , som for eksempel denne: 
«Fornuften hadde skapt staten etter sitt bilde. 
Den forholdt seg til mennesket slik tanken forholdt seg til instinktene.» 

Men det blir noe litt flatt og skjematisk over denne framstillingen. 
Den mangler liv og gnist. 
I likhet med folkhemmet blir den en konstruksjon som ikke makter å gjøre leseren engasjert. 
