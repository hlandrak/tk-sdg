Endelig kjørt:Renault Talisman 

Og den er noe av det mest spennende fra Renault på veldig lenge. 

VW Passat, Ford Mondeo eller Toyota Avensis. 
Felles for dem alle er at de tilhører et segment som i mange år har vært et av landets mest solgte. 

Nå får de en ny utfordrer i en fransk forfører – Renault Talisman. 

Vi har prøvekjørt nykomlingen. 

Vakkert! 

Det første man legger merke til på Talisman – foruten navnet, er designen. 
Det er lenge siden vi har sett en ny bil på markedet som i så stor grad kan vise til en egen identitet. 
Mange nye biler på markedet ser ut som om de er et oppkok av alt annet på markedet. 

Her har Laurens van den Acker og hans disipler i designavdelingen gjort noe så befriende godt som å skape en bil med en egen identitet. 

Og den er i mine øyne vakker, både som sedan og stasjonsvogn. 

Det er sedanen som lanseres først, men den norske importøren har valgt å vente med lanseringen i Norge til stasjonsvognen dukker opp i mars. 
I denne klassen er det få som kjøper sedanen her til lands. 

Stor nok 

Talisman måler 4,85 meter i lengde, og 1,87 meter i bredde, mens akselavstanden er på 2,81 meter. 
Forfra ser bilen veldig bred ut, noe som forsterkes av kjørelysene som er plassert så langt ut som mulig, nettopp for å skape et inntrykk av bredde og størrelse. 

Bagasjerommet i sedanen måler 608 liter før seteryggen på baksetet legges ned. 
Etter dette sier spesifikasjonene at du får 1.022 liter til rådighet. 

Dessverre er det et par hinder på veien. 
For det første er hullet mellom bagasjerommet og kupeen veldig lite. 
Samtidig er det en høydeforskjell mellom bagasjerommet og seteryggen når dette er lagt ned. 

Likevel er dette som bagateller å anse for oss nordmenn, så lenge ni av ti kommer til å kjøpe stasjonsvognen. 
Og når vi først er inne på antall, så kan det nevnes at importøren av Renault har et særdeles edruelig estimat for hvor mange biler de kommer til å selge i året. 
Med en målsetning på 350 biler tipper vi de kommer til å overgå sine egne budsjetter en høy gang. 

Dersom denne ikke selger, så er det mye annet som ikke burde solgt også. 

Fem motoriseringer 

Du får i hovedsak fem motoralternativer å velge blant, herav tre diesel og to bensin. 

Dieselmotorene er: 

Energy dCi 110: 110 hk fra 260 
Nm dreiemomentEnergy dCi 130: 130 hk fra 320 
Nm dreiemomentEnergy dCi 160 EDC m/dobbelt-turbo: 160 hk fra 380 
Nm dreiemoment 

Bensinmotorene er: 

Energy TCe 150 EDC: 150 hk fra 220 
Nm dreiemomentEnergy TCe 200 EDC: 200 hk fra 260 
Nm dreiemoment 

Vi har foreløpig kun kjørt bilen med TCe200 bensinmotor og dCi160 diesel. 
Av disse var det rent funksjonelt nærmest storeslem til fordel for dieselmotoren. 
Den leverer dreiemoment i bøtter og spann fra lavt turtall, og gjør bilen langt mer kjørbar enn bensinmotoren, som må et stykke opp i registeret for å kunne by på de samme kreftene. 

Dieselmotoren dCi160 byr faktisk på høyere dreiemoment ved 1.250 omdreininger enn bensinmotoren er i stand til ved noe turtall. 
Dette merkes også godt i bruk. 

Ryddig 

Innvendig byr Talisman på noe uventet og nytt. 
Det er svært ryddig og oversiktlig, og mye av betjeningen foregår på en 8,7-toms skjerm i høydeformat. 
Denne er hovedelementet i oppryddingen, og sammen med kommandohjulet foran midtarmlenet har du styr på det meste. 

Denne blir dessverre ikke å få i alle modeller, for de enkleste utstyrsmodellene vil ha en standard liggende skjerm på 7 tommer. 

Stolene er også et kapittel for seg. 
Utgavene med elektrisk justering er det knapt mulig å sitte vondt i, og de kommer med både varme og kjøling, samt massasje. 

Men, for å få dette må du naturligvis betale. 

Se flere bilder innvendig: 

Ulempen 

Renault har gjort det meste veldig bra i nye Talisman, men dessverre finner vi også at de har tatt en snarvei på et vesentlig punkt – i hvert fall på sedanen, men vi har ingen grunn til å tro at det er annerledes på stasjonsvognen. 

I markedsføringen står det skrevet at bilen har et chassis uten konkurranse i segmentet, men dessverre er bakvognen belemret med torsjonsaksel, noe vi normalt ikke ser på biler i denne klassen lenger. 
Selv i segmentet under er dette noe som kun henger igjen på de rimeligste modellene. 
På lanseringen innrømmet Renault av dette var et av innsparingsområdene, i tillegg til at det ble gjort slik for å maksimere plass i bagasjerommet. 

En slik løsning merkes veldig godt ved kjøring på veier som ikke er av ypperste klasse. 
Bakvognen stusser så snart den finner ujevnheter i veibanen, spesielt i svinger. 
Og ettersom venstre og høyre bakhjul ikke er isolert fullstendig fra hverandre så forplanter ujevnhetene seg fra den ene til den andre siden i langt større grad, enn på et fullverdig uavhengig understell. 

Dersom du kjører over en travers som slår inn på begge bakhjulene samtidig, så er det veldig merkbart. 

Fordelene 

Men Renault kompenserer også med noe som er veldig bra. 
Bilen kan fås med firehjulsstyringen 4Control, som også kommer på nye Megane, som snart er på markedet. 

Som på de fleste andre slike systemer, så styrer bakhjulene noen få grader mot i svært lave hastigheter (opp til 3,5 grader under 50 km/t). 
Dette for å gjøre bilen enda smidigere. 

I høyere hastigheter styrer bakhjulene ikke mot, men med – altså i samme retning som forhjulene. 
Dette for å skape stabilitet, og følelsen av enda lenger akselavstand. 

Resultatet av begge deler er udiskutabelt til det bedre. 
Spørsmålet er hvor mye det er verdt å betale ekstra for. 

Du velger 

Om du velger en Talisman med full pakke, så får du både 4Control firehjulsstyring, elektronisk styrt demperkontroll, justerbar styrerespons gjennom rattet, og responsstyring av motor og gir. 

Renault Mutli-Sense, som funksjonene er kalt, er naturligvis en tilleggspakke, men det er verdt å vurdere. 
Du får en ganske annen bil med disse tingene på plass. 

Dersom du ikke ønsker å personifisere alle funksjonene manuelt, så har du fire faste modus å velge mellom – Eco, Komfort, Nøytral og Sport. 

Skal, skal ikke 

Talisman er virkelig et positivt bidrag i Renault-familien. 
Dersom den kommende Megane leverer i samme grad som dette, så har vil Renault i Norge få et 2016 de kan glede seg til. 
Vi har sett stasjonsvognen også, og det er en ekte stasjonsvogn i norsk ånd. 

I tillegg har Renault fått til en design som ikke skiller seg så fra mengden at den blir fullstendig uinteressant, men samtidig er så annerledes at den virkelig synes. 

Vårt terningkast 5 er basert på det vi er kjent med i dag, og kan ikke automatisk overføres til stasjonsvognen. 
Likevel velger vi å tro at den ikke gjør seg nevneverdig bort i forhold. 

Talisman er passe stor, har god plass, et særdeles funksjonelt indre, og et vakkert ytre. 
Med de moderate målene importøren har satt seg blir vi forundret om målene ikke blir innfridd, og vel så det. 
