Strør sukker på gamle sanger
Alle må få lov til å kose seg litt. 

Yo La Tengo har de siste 30 årene levert en rekke fantastisk fine plater, så vi får unne dem et avbrekk av og til. 
På deres 14. plate gjør de som på "Fakebook" i 1990 og blander coverversjoner med egne sanger. 

Hoboken-trioen får besøk av tidligere medlem Dave Schramm og samler seg rundt leirbålet med sukkerspinn, ostepop og sjokoladedyppete marshmallows. 
Det drypper honning av The Cures "Friday I'm in love" og The Special Pillows "Automatic doom", mens de lager karamelliserte nyinnspillinger av egne sanger som "All your secrets" og "Deeper into movies". 

Countrypreget går igjen, noe som understrekes av Hank Williams' klassiske "I'm so lonesome I could cry". 
Et trivelig mellomspill mens vi venter på neste plate, og de byr også på to nye sanger: 
"Rickety" og "Awhileaway". 

Beste spor: 
"My heart's not in it", "All your secrets", "Awhileaway". 
