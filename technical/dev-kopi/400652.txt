Jaa9 & OnklP med samme gamle oppskrift
Suksessen med høstens store norske hitlåt «Styggen på ryggen» har på ingen måte smittet over på Jaa9 & OnklP. 

OnklP har det siste året virkelig slått gjennom i den norske offentligheten. 
Både som «Hver gang vi møtes»-Pål, og ikke minst som frontfigur i OnklP og De Fjerne Slektningene. 

Singelen «Styggen på ryggen» var en av fjorårets aller største norske hits, og med dette bandet har OnklP virkelig fått testet ut tilværelsen som popstjerne på landets største scener. 

På stedet hvil 

Når han nå er tilbake med Jaa9, som har vært hans makker og venn gjennom mange år, er det lov å håpe på at erfaringene fra Slekta vil føre til et endelig musikalsk gjennombrudd for 9 & P. 

Ikke at et 9 & P-album i samme stil som Slekta var sannsynlig eller ønskelig, men kanskje OnklPs endelige gjennombrudd på ett eller annet vis ville utvikle uttrykket til 9 & P. 

Dessverre er ikke Føkk ferie noe nevneverdig annerledes enn det som er kommet fra denne kanten tidligere. 
Det er dumt, for etter over 10 år som duo hadde det vært fint med noe som hadde føltes litt friskt. 

Revyaktig rap 

OnklP er milevis foran Jaa9 som rapper. 
På tross av at dette påpekes hver eneste gang denne duoen slipper album, må det nevnes fordi det selvfølgelig påvirker det endelige resultatet. 

Lojalitet er en bra ting, og isolert sett er det kun en fin greie at OnklP ikke bryr seg om hva sånne anmeldere som meg mener om Jaa9 som rapper. 

Men Jaa9s revyaktige rap farger hele utgivelsen. 
Han står bak omtrent annethvert vers, og ingen av dem er særlig minneverdige. 

Det påvirker også refrengene, som er enkle, ikke veldig fengende, og i overkant joviale. 

Noen lyspunkter 

Men det finnes lyspunkt. 
Det mest opplagte er at et album fra denne kanten vil inneholde en hel del OnklP-vers. 
Flinke folk som Kvamkollektivet slipper til på produksjonssiden, og de leverer den slemme bangeren «Jens Weissflog». 

Den stemningsfulle beaten på «Alt på stell» høres ut som noe fra en westernfilm, og «Domino» sender tankene tilbake til raphits fra 2007, noe som så absolutt er et kompliment. 

Albumet er kompakt med bare ti låter, jeg applauderer alltid vellykket bruk av scratching, og først og fremst er Føkk Ferie et «no nonsense»-album. 
Det kan jeg sette pris på. 

Trofaste fans 

De nye fansene Pål Tøien utvilsomt har fått gjennom TV-opptredener og store konserter vil på ingen måter la seg avskrekke av Føkk Ferie, og trofaste 9 & P-fans – som det er veldig mange av – vil nok elske albumet. 

Den etter hvert gamle 9 & P-oppskriften er bare ikke spennende nok for meg lenger. 
Men 9 & P har en låt på platen som oppsummerer hva de og fansen tenker om min og andres kritiske meninger. 
Den heter «Hold kjefta». 
