Dinside kjører Range Rover Evoque
Range Rover Evoque er en fargeklatt i bilverdenen og nå er den fornyet, selvsagt til det bedre. 

Range Rover Evoque har blitt bedre - det har vi nå fått anledning til å verifisere. 
Selv om det ikke er svært synlig, har produsenten tatt en del grep som vi mener er tilstrekkelige til å heve karakteren vi gir bilen i forhold til forrige gang. 

Land Rover vakte stor oppsikt da de i 2011 lanserte denne bilen som fikk et utseende svært tett opp til konseptbilen LRX fra 2007 (som ble vist som Land Rover og ikke Range Rover). 

De nærmeste konkurrentene til Evoque er: 

Selv om Evoque er mer «SUV-aktig» enn alle de tre, og særlig mer enn GLA. 

Imponerte 

I 2011 imponerte bilen tilstrekkelig til at den fikk den generelle karakteren terningkast seks. 
Tross at vi anså den for å være i dyreste laget med en startpris på 450.000 kroner. 

Vi ble også rimelig overbevist da vi prøvde den - både med for- og firehjulsdrift - i Alpene vinteren etter. 

Evoque har blitt produsert i nesten 450.000 eksemplarer siden lanseringen i 2011 og er dermed tidenes største suksess for den britiske spesialist-produsenten Land Rover - en av tre solgte biler fra produsenten er en Evoque. 

Og nå er altså nye Range Rover Evoque blant oss. 
Skjønt - helt ny er den jo heller ikke, selv om den nye versjonen utvilsomt har blitt gjenstand for en omfattende fornyelseskur. 

Det ytre er det heldigvis ikke gjort så veldig mye med. 
Og det vil entusiastene - og det er ganske mange av dem - være glade for. 

For er det noe Evoque har solgt på, er det sin tøffe og vågale design. 

Lett sminket 

Likevel er det gjort noen subtile retusjeringer: 
Lyktene er noe endret og kan nå leveres som full LED - inklusive adaptive LED-hovedlys. 
Av andre eksteriørnyheter finner vi ny støtfanger foran, grill som er endret og kan leveres i to varianter, samt tre nye felg-versjoner. 

Det er altså på innsiden at de største endringene gjøres, og de går gledelig nok på de svakhetene vi påpekte da vi nylig testet dagens toppmodell av Range Rover Evoque. 

Nye seter 

I interiøret er for eksempel nye seter på plass. 
Også dørforingene og instrumentpanelets design er fornyet. 
Produsenten nevner dessuten nye, myke premiummaterialer - her var vi faktisk riktig så fornøyd med de som allerede eksisterte. 

Kommunikasjons- og underholdningssystemet betjenes via en 8-tommers berøringsskjerm og det tilbys nye fargekombinasjoner. 
For øvrig tilsvarer nå utstyrsvariantene dem som tilbys på Range Rover Sport, nemlig Pure, SE, HSE og HSE Dynamic. 

Klart forbedret motorisering 

Men det er nok under panseret den viktigste oppgraderingen har skjedd, nemlig ny motorisering som sørger for lavere forbruk og utslipp. 

Det dreier seg om nye Ingenium dieselmotorer i aluminium, i to effektvarianter svært nær forgjengerens 150 og 190 hester, for nå er det snakk om 150 og 180. 

Ingenium TD4 er 20-30 kilo lettere enn forgjengeren, med stive sylinderblokker og frikoblede injektorer som ifølge Land Rover sikrer lave nivåer av vibrasjon og støy. 

Og det har de helt rett i. 
Vi kan skrive under på at de nye motorene fungerer bra - de oppleves som samtidig kraftfulle og kultiverte. 
Lydnivået er lavere enn før og begge motorenes gangkultur gjør dem etter vår mening til noen av de mest behagelige dieselmotorene å kjøre i dag. 
Det er i det hele tatt så man svært raskt glemmer at det er en dieselmotor man har under panseret. 

Vi opplevde ellers ikke veldig stor forskjell på de to motorene, selvsagt drar 180-hesteren noe bedre, men vi tror nordmenn flest vil klare seg fint med den svakere av de to. 

Forbruk og utslipp går klart ned 

Også de offisielle forbruks- og utslippstallene er merkbart redusert - et av ankepunktene vi hadde mot forgjengeren var nettopp at disse tallene fremsto som for høye i 2015. 

Vi prøvde som nevnt begge de to variantene - på den ene siden 2.0-dieselen med 150 hester og en offisiell drivstofføkonomi ned til 0,42 liter per mil og ganske så lavt CO2-utslipp på 109 gram per kilometer. 
Dette er for 2-dørsversjonen med forhjulsdrift, som frem til nå har hatt utslipp på 129 gram. 
- i Norge-aktuell versjon med fire dører og firehjulsdrift, som vi kjørte, er tallet 125 gram - mot 149 i dag. 
Det er fortsatt riktig bra for en slik bil. 

Vi kjørte også 180-hesteren med basis i samme blokk og med forbrukstall oppgitt til 0,48 liter per mil med CO2-utslipp fra 125 gram. 

Evoque er dermed blitt konkurransedyktig fra et miljø/klima-perspektiv - i det minste ifølge verdiene oppnådd gjennom testing etter EU-syklusen. 
Det gjør også at prisene kan holdes uendret tross forbedringene som er gjennomført. 

Versjonen med 150 hester er ifølge produsenten 18 prosent mer drivstoffeffektiv enn forgjengeren. 

Rimeligere i drift 

For å nå de nye resultatene er kjente teknikker brukt, blant annet variable ventiltider og en rekke lavfriksjonsteknologier. 
Selektiv katalytisk reduksjon og en ny lavtrykks-eksos besørger den nødvendige reduksjonen av nitrogenoksid (NOx)-utslippene. 
Det må til for å tilfredsstille EU6-kravene som trådte i kraft i fjor. 

Land Rover kan dessuten fortelle at serviceintervallene har blitt utvidet fra ca. 25.700 kilometer til ca. 33.500, for å redusere driftskostnadene med de nye og lettere motorene. 

Det hjelper også på effektiviteten at bilen er utstyrt med den ganske nye girkassen, en 9-trinnskasse utviklet i samarbeid med tyske ZF og målet har vært både forbedring av fremdrift og av drivstofføkonomi. 

Mens 6-trinnsautomaten hadde to høyt utvekslede trinn øverst, er det hele fire på den nye - med ni trinn er det nok å ta av. 

Utnytter kreftene bedre 

De øverste er mer «langbeinte» enn de var på 6-ere, samtidig som 1. gir lavere utveksling hvilket forbedrer fremdrift med tung last, i bratte bakker eller i ulendt terreng/dårlig vei. 
Dette opplevde vi selv som en klar fordel da vi prøvde den i den ganske utfordrende terrengløypa (se lenger ned). 

Til sammen gir dette en mer komplett utnyttelse av motoren også fordi man kjører mer avslappende i jevn hastighet på lavt turtall, for eksempel på motorvei, der turtallet ligger under 1.400 omdreininger i 100 kilometer i timen. 
Og ved kickdown sjalter den gjerne ned fire trinn i slengen slik at det pøses på med krefter når man trenger det. 

Man kan si at automatiske girkasser har utviklet seg en del siden vi omtalte dem i år 2000... 

...og bensin 

Vi prøvde ikke bilen med bensinmotor denne gangen, da det er de nye dieselmaskinene som utgjør hovednyheten. 
Men 2016-års modellen tilbys også med Land Rover 240 hesters Si4- bensinmotor. 
Den skal klare 0–100 på bare 7,6 sekunder og oppnå en toppfart på 217 kilometer i timen. 
Drivstofforbruket på denne er oppgitt til 0,78 liter per mil og et CO2-utslippet til 181 gram per kilometer. 

Sikkerhet opp 

Også sikkerhetssystemene er oppgradert. 
Blant annet er det nå aktiv motstyring i kjørefeltassistenten «Lane-Keeping Assist», og autobrems som skal klare å unngå kollisjoner i opptil 50 kilometer i timen, samt redusere ulykkens omfang i hastigheter under 80. 
Vi slapp heldigvis å teste denne. 

Drift på to eller fire 

Evoque kan leveres med forhjulsdrift, og vi prøvde denne i kombinasjon med dieselmotoren på 150 hester og manuell girkasse. 
Vi kjørte den imidlertid bare på vanlig landevei og motorvei der det uansett går helt greit med drift på kun forhjulene - fordelen den har er at den er noe lettere og får lavere utslipp - og selvsagt lavere pris. 

Men testbilen vi tilbragte mest tid med, var utstyrt med 4x4 og det såkalte Terrain Response-programmet som gjør det mulig å tilpasse chassis, gassrespons og styring etter behov. 
(Innstillinger for normal vei, gjørme og snø, ulendt terreng og sand. 
Den kan også stilles inn på «dynamisk kjøring», noe som i høyere hastighet på motorvei og i kurver gir en mindre nervøs styring og bedre stabilitet. 
Dessuten blir det mer respons på gassen og tidligere girskift. 

Terrain Response endrer imidlertid ikke på innstillingene for selve firehjulsdriften. 

Dugelig terrengbil 

Det er fortsatt Haldex generasjon 4 som sørger for å fordele kraften mellom akslingene, og i Range Roveren fungerer det riktig bra med god fordeling av moment på brøkdelen av et sekund. 
Man behøver ikke vente på hjulspinn foran for at bakhjulene skal yte sitt. 

Fullt så bra i terrenget som bilen vi nylig ga terningkast 1, er den ganske sikkert ikke, men den duger meget bra og såvidt vi kan bedømme utvilsomt bedre enn noen annen bil i denne klassen. 
Vi opplevde allerede fremkommeligheten til Evoque som svært god og bedre enn konkurrentenes, men nå er den forbedret ytterligere gjennom introduksjonen av Land Rovers «All-Terrain Progress Control» (ATPC) som først ble lansert på Range Rover og Range Rover Sport. 

ATPC opprettholder en forhåndsbestemt hastighet (valgt med cruise control-funksjon) både forover og i revers mellom 1,8 km/t til 30 km/t (1,1 mph til 19 mph) slik at føreren kan konsentrere seg om å takle det vanskelige terrenget. 
Vi testet den i en uvanlig utfordrende offroad-løype og det fungerte utmerket. 

Blir fort kostbar 

De norske prisene er ganske sammenlignbare med utgående modell - Evoque er fortsatt resolutt posisjonert i premium-klassen og har priser deretter. 

Prisene starter på 449.000 kroner for todørs-varianten («Coupé») med laveste utstyrsnivå - Pure - og forhjulsdrift. 
Men med fire dører, firehjulsdrift og det anstendige utstyrsnivået HSE, havner vi på 609.000 kroner med 150-hesters motor og manuell girkasse, 641.000 med automat, mens 180-hesteren med automat og øverste utstyrsnivå, HSE Dynamic, kommer på 709.000 kroner. 

Vi antar bensinversjonen på 240 hester ikke vil bli aktuell for svært mange, men den har prislapp fra 710.000 kroner med enkleste utstyrsnivå, Pure, til 842.000 i versjonen HSE Dynamic. 

Range Rover Evoque både var og er dermed fortsatt en svært kostbar bil. 
Men heldigvis er det et merkbart forbedret produkt vi snakker om og vi nølte derfor ikke lenge med å oppgradere vår karakter fra forrige test fra en firer til en femmer på terningen. 

Bedre bil for pengene 

Bedre sittekomfort og enda mer premium-følelse i interiøret, forbedret kjøredynamikk og klart mer kultivert dieselmotorisering trekker tilstrekkelig opp. 
At form har kommet foran funksjon er et bevisst valg fra produsentens side - derfor vil kunden også være bevisst på at den ofrer noe bakseteplass og må leve med dårlig utsyn - særlig bakover. 

At utstyr som er standard (i verste fall minst med høyeste utstyrsnivå), på svært mange mye rimeligere biler, som varme i forsetene og nøkkelfri adgang, ikke kan fås uten å punge ut med henholdsvis 4.500 og 7.400 kroner uansett utstyrsnivå, finner vi imidlertid direkte smålig. 
Varme i forsetene som standard burde uansett være en selvfølge i Norge. 

Alt i alt får man likevel fra nå av både mer og bedre Evoque for pengene... 

Ny/gammel: 

Reiseomkostningene til denne reportasjen er dekket av importøren. 
Les mer her 
