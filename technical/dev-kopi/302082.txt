ANMELDELSE:CC Cowboys kan dette med å eldes med stil 

Varme toner fra 25-årsjubilant. 

ALBUM: 
Det har ikke alltid vært en selvfølge at Fredrikstad-kollektivet CC Cowboys fortsatt skulle lage plater 25 år ut i bandlivet. 
Noen skjær i sjøen har det vært, men Magnus Grønneberg og hans kumpaner har funnet veier utenom. 

Nå står de her med studioplate nummer ti i hånden. 

Tiden har i grunn behandlet dem pent. 
De litt insisterende rockelåtene med knekk i knærne og brei beinstilling er det ikke så mange igjen av. 
Men når sant skal sies, så er det faktisk mye triveligere å tilbringe tid med den litt mer alvorstunge og tilbakelente utgaven av bandet. 

Man kan høre at det ikke lages musikk som på død og liv skal fylle en rolle. 
Det handler mest om å få ut noen akkorder og noen tanker som åpenbart fyller hodet. 

«Du som klemmer på mitt hjerte» er passe slentrende, klassisk gitarrock, mens «Alle veier bort fra deg» er melodisk og melankolsk hverdagspoesi som trekker deg mot høst og kalde regndråper. 

Historiene er nydelig fortalt plata gjennom. 
Noen kan dette med å eldes med stil. 
