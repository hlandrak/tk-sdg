Sørstatsrock fra bar og bedehus
Debuterer med en musikkmiks etter eget hode. 

Liz Brasher: 
"Painted image" (Fat Possum/Border) 

Liz Brasher er halvt dominikansk og halvt italiensk og samtidig en sørstatsjente fra North Carolina. 
Hun graver dypt etter gamle røtter og lager sin egen miks av soul, rock, blues og gospel. 

Brasher har slått seg ned i Memphis, en by med stolt musikkhistorie og en smeltedigel for ulike stiler. 
Der føler hun seg hjemme, og hun åpner albumet med å blande soul og gospel i "Blood of the lamb" med blåsere og orgel som tilbehør. 

Den følges av "Body of mine" der gitaren til produsent Scott Bomar overtar for blåserne. 
Tøff låt. 

I "Every day" går turen først ut i ørkenen, før Brasher nærmer seg de store croonerne fra 60-tallet. 
Sangen åpner bedre enn den slutter, noe som også kan sies om "Air" med sin intime start og stillestående avslutning. 
Det er flott det hun gjør, bortsett fra sangene ofte mangler et ekstra gir underveis. 

Det finner hun til gjengjeld i rikt monn på debutsingelen "Cold baby" der en bluesstemme på steroider pakkes inn av myke strykere. 

Beste spor: 
"Body of mine", "Cold baby". 
