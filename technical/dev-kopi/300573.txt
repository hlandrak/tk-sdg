ANMELDELSE: a-ha-comeback
«Under the Makeup» holder seg på trygg grunn. 

LÅT: 
Forrige gang a-ha hadde vært lenge borte fra hverandre het comeback-forløperen «Summer Moved On». 
En dvelende, a-ha-melankolsk flottenfeier som sakte men sikkert brettet seg ut i all sin mektige prakt. 

«Under the Makeup» er smidd over samme lest som «Summer Moved On» og andre semiklassiske «seinballader» som «Forever Not Yours». 
Men der førstnevnte er hakket mer sparsommelig med orkestreringen, har nykomlingen det travelt med å vokse seg stor. 

Det er med andre ord mer pomp og prakt og mindre av det synth-kjølige a-ha som dominerte forrige avskjedsplate, «Foot of the Mountain». 

Dramatisk Teksten kan fort leses som et oppgjør med ambivalensen gruppen har måttet kjempe med gjennom årenes løp. 
Det handler om oppbrudd og gjenforening. 
Morten Harkets alltid tilstedeværende inderlighet skysser låten fremover, mens det prangende orkesterarrangementet understreker dramatikken i teksten. 

Takket være Harkets umiskjennelige signatur og Paul Waaktaar-Savoys helt særegne melodiske navnetrekk, er det vanskelig for å a-ha å tråkke veldig feil så lenge de holder seg til basisvarene. 
Men det gjør dem naturlig nok også litt forutsigbare. 

Trygt og godt 
I denne konteksten foretrekker nok de fleste det trygge foran store utskeielser, selv om man kanskje savner et litt pikant krydder for å løfte smaken. 
Men steike, det er stort og vakkert, altså. 
