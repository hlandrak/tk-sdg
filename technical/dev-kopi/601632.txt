Sanger fra prærien
Roy Lønhøiden er fra Kongsvinger-traktene , men musikken hans har sine kanskje viktigste røtter i Texas. 
Nå, etter over 20 år som artist, har han endelig vært i Austin og spilt inn album. 
Og med seg i studio har han hatt musikere som har jobbet med både Leonard Cohen, Bob Dylan og Townes Van Zandt. 
«Sjumilssko», en oversettelse av Van Zandts «Flyin' Shoes», slår an tonen: akustiske instrumenter, enkle akkorder, en klar melodi, en tekst som bruker årstider og vær som bilder på eksistensiell uro. 

Lønhøidens egne sanger — han gjør et par av Betty Elder og tonesetter et dikt av Hans Børli også - har ofte noe litt høystemt over seg. 
Hangen til gammelmodige formuleringer gjør at han kan minne vel så mye om 70-tallssliteren Stein Ove Berg som om en Stein Torleif Bjella. 
Men respekten for hverdagsmennesket har han til felles med dem begge. 

Sangene løftes av bandets selvsikre ro - gitaristen Mitch Watkins fortjener å bli forgylt! 
- og en tvers gjennom smakfull produksjon. 
«Du spør meg om sannhet» kan godt være det mest vellydende americana-albumet du vil få høre i år. 
Og når tekst og musikk går opp i en høyere enhet, som de gjør i blant annet «I øyet av stormen», er effekten nærmest sakral. 
