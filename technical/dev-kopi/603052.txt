Hugh Grant som homofil
Hugh Grant tar steget fra førsteelsker i romantiske komedier, til homofil politiker i «A Very English Scandal». 

Miniserien er i tre deler, og tar for seg en av de største skandalene i britisk politikk. 
Jeremy Thorpe var en lovende politiker i The Liberal Party og representant i Underhuset i 1965. 
På den tiden var det fremdeles ulovlig med homofili i England, så det ble ikke pratet for høyt om. 
Dette skildres på en ypperlig måte i starten av serien da partifellene Jeremy Thorpe (Hugh Grant) og Peter Bessell deler sine homoseksuelle erfaringer over en bedre lunsj: 
«My wife insists that gay means happy», sier Bessel. 
«I think she’s absolutely right, and 
I intend to be very happy — very many times in my life», sier Thorpe. 

Ikke lenge etterpå innleder han et forhold til den mye yngre Norman Josiffe, som etter hvert bytter navn til Norman Scott (Ben Wishaw), og kommer hemmeligheten ut betyr det slutten på Thorpes politiske karriere. 
Og før 1967 ville det også ha ført til fengsel. 
Når det så endelig kommer ut, er ikke det homoseksuelle forholdet den største skandalen, men at Thorpe faktisk prøvde å få sin tidligere elsker myrdet for at hans mørke hemmelighet ikke skulle komme ut. 

Miniserien er en samproduksjon mellom BBC og Amazon og er basert på John Prestons bok med samme navn fra 2016. 
Den er velskrevet og vellaget, og byr på saftige detaljer, drama og sort humor, og til tider føles det helt utrolig at dette faktisk er en sann historie. 
Hugh Grant og Ben Wishaw er begge strålende, og spesielt Grant får vist at han har mange flere strenger å spille på som skuespiller enn vi har sett før. 
