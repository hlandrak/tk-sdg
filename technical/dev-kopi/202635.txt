Her er smartklokka Apple burde lansert i fjor
Og nå slipper du å lade HVER natt. 

«Den beste smartklokka til nå, men kanskje bør du vente til neste runde», lød det i vår konklusjon i testen av den første utgaven av Apple Watch i fjor vår. 

Drøyt ett år senere er oppfølgeren her, og var du blant dem som holdt ut, gjorde du lurt. 

Apple Watch Series 2 (ikke det beste navnet på en oppfølger, spør du oss) er en klar forbedring sammenlignet med forgjengeren, kanskje særlig hvis du er opptatt av å holde deg i form. 

Den er kjappere 

Dette takket være en ny og kraftigere prosessor. 
Alt går litt raskere enn før. 
Ikke enormt, men det merkes faktisk i daglig bruk. 

Apper henger ikke like mye som med forgjengeren, som nå er kalt Apple Watch Series 1. 
Vi opplever fremdeles at noen apper, først og fremst fra tredjeparter, kan bruke flere sekunder på å laste inn. 

Dette var en langt større irritasjon på forrige generasjon. 

Skjermen er mer lyssterk 

Det reagerte vi på umiddelbart idet vi begynte å bruke den nye klokka. 
Det var åpenbart noe som var annerledes med skjermen. 
Så kom vi på hvorfor. 
For de mer tekniske blant oss går lysstyrken nå opp til 1.000 nits, mens forgjengeren gikk opp til 450 nits. 

Vi liker også at vi kan bruke den digitale krona på siden til å gradvis skru på skjermen når den er av. 
Kjekt hvis du bare vil kjapt vil sjekke hvor mye klokka er i mørkere omgivelser, for eksempel på kino. 

Den er ordentlig vanntett 

Da mener vi ikke vanntett på samme måte som iPhone 7, som bare tåler sprut og søl. 

Du kan ta med nye Apple Watch på svømmetur, og du skal kunne dykke ned til 50 meter med den. 
Akkurat det har vi ikke prøvd. 
Vi tok imidlertid klokka med en tur til Tøyenbadet, og det gikk strålende. 

Der prøvde en av de nye svømmeaktivitetene i Apples treningsappen - «I basseng». 

Før vi begynte å svømme, måtte vi velge bassenglengde (25 meter er standard), og deretter kunne vi også velge om vi ville svømme etter noen mål, for eksempel tid eller lengde. 

Når svømmeøkta starter, låses Apple Watch-skjermen automatisk. 
Du kan fortsatt se på skjermen, bare du løfter armen opp - typisk når du har svømt ferdig en runde. 

For å pause eller stoppe en økt, vrir du på den digitale kronen for å «låse opp og tømme vann». 
Det som skjer da er at klokka bruker vibrasjoner fra høyttaleren for å tømme vann fra innsiden. 

Du vil høre en pipelyd, og når den er ferdig, vil skjermen låses opp, og du kan enten stoppe eller gjenoppta økta og låse skjermen på nytt igjen. 
Ganske fiffig. 

Se hvordan det fungerer i videoen under: 

Apple Watch er for ordens skyld ikke noe alternativ til en dedikert svømmeklokke, men til enkel bruk for hobbysvømmeren synes vi den duger mer enn bra nok. 

Til vår økt målte den helt korrekt 14 runder på til sammen 350 meter. 
Klokka måler pulsen underveis, selv om Apple presiserer at vann kan hindre måling av pulsen, så det er ikke sikkert at det blir helt riktig. 

Klokka visste også hva slags svømmeart vi brukte; altså bryst. 
Siden den kun registrerer armbevegelser, kan du antagelig ikke bli altfor avansert i hva slags type svømming du bedriver for at målingene skal bli korrekte. 

Endelig innebygd GPS 

En annen ny treningsrelatert nyhet er at Apple Watch Series 2 har fått innebygd GPS. 
Det betyr at du kan ta den med ut på gå-, løpe- eller sykkeltur, og fremdeles få registrert nøyaktige treningsdata. 

Mens mange treningsklokker bruker år og dag på å finne GPS-signalet, skryter Apple av at den nye klokka «tar inn signaler fra første stund». 
Og den er kjapp, selv om vi faktisk ikke kan se når eller om GPS-signalet er fanget opp. 

Hvordan oppkoblingen skjer, er derfor litt uvisst. 
Noen har spekulert i om Apple bare gjetter den nøyaktige posisjonen din i starter mens den venter på GPS-signalet, og at de kanskje også bruker såkalt assistert GPS, som bruker WiFi-nettverk til å finne posisjonen raskere. 

Ruteinformasjonen ser dog ut til å være ganske nøyaktig, i hvert fall sammenlignet resultatet vi får når vi løper med telefonen ellers. 

Det vi savner nå er innebygd 3G-støtte, som vi finner i Samsung Gear S2. 
Det hadde gjort at vi kunne ringe og sende meldinger uten å ha telefonen i nærheten. 

Så kunne vi kanskje også strømmet musikk fra Spotify under løpeturer også. 

Tungvint å høre på musikk 

Du kan høre musikk fra klokka i dag, men det er kun mulig å synkronisere låter (maks 2 GB) fra Apples egen Musikk-app. 

Hvis du ikke er Apple Music-abonnement, kun vil bestå av det du eventuelt har lagret i iTunes-biblioteket ditt og overført til iPhone. 
For vår del er ikke det så mye lenger. 

I tillegg er det kun mulig å synkronisere én spilleliste av gangen. 
At man må ha Apple Watch på laderen for å kunne synkronisere musikk, gjør det ikke enklere. 
Vi går ikke rundt med denne til enhver tid. 

For å høre på musikken må du pare trådløse hodetelefoner via Bluetooth. 
Også dette var lettere sagt enn gjort. 

Vi prøvde med både ørepropper (B&O; Beoplay H5) og hodetelefoner (Bose QuietComfort 35), men ingen ville koble seg til etter utallige forsøk. 
En omstart av klokka gjorde imidlertid susen. 

Og når vi endelig skulle prøve å spille musikk, måtte vi inn i musikkappen på klokka, og så trykke hardt på skjermen for å velge riktig kilde for musikkavspilling, altså ikke iPhone, men Apple Watch, for at det skulle fungere. 

Og det gjorde det, men det er litt for omstendelig for vår smak - da tar vi heller bare med telefonen ut i stedet. 

Til trening hadde det for øvrig også vært kjekt med en høydemåler, slik at vi kunne registrere hvor mange trapper vi har gått i løpet av en dag. 
Nyere iPhone-modeller med Apples M-støtteprosessor kan gjøre dette, men ikke Apple Watch alene. 

Men den er lettere å bruke 

Den nyeste oppdateringen av programvaren til klokka, watchOS 3, har gjort Apple Watch generelt mer brukervennlig, takket være at favorittappene nå er tilgjengelig via sideknappen (den under den digitale krona). 

Apple ser ut til å gå vekk fra at vi skal bruke den særegne hjemskjermen med apper sortert i bikubemønster, og det gjør oss i grunnen ingenting. 
Det ser stilig ut, men i praksis har det vært omstendelig å måtte åpne apper herfra. 

Den nye Dock-en har dog kun plass til maks ti apper, så du må fortsatt bruke hjemskjermen om du har flere favoritter enn det. 

Apple Watch har fortsatt det beste utvalget med tredjepartsapper, selv om det krever en liten innsats i å finne de beste og lære seg hvordan du tar de i bruk på klokka, i hvert fall om du vil ha apper som byr på noe mer enn bare varsler. 

Vi savner fortsatt funksjonen eller appen som gjør at Apple Watch går fra å være et kjekt-å-ha- til et må-ha-produkt. 
Nylig ble det mulig å bruke klokka til å låse opp Mac-en, så vi nærmer oss. 

Som over middels opptatt av å holde oss i form, men likevel ikke helt Birken-frik, liker vi også at den har blitt mer nyttig i denne sammenheng. 

Lading annenhver natt 

Nye Apple Watch har et større batteri enn forgjengeren, og det merkes. 

Der vi før hadde rundt 30 prosent strøm igjen ved leggetid, noe som innebar at vi måtte lade hver natt, har vi nå mellom 60 og 70 prosent. 
I praksis betyr det at vi kan sove med klokka på, og så gå hele neste dag uten å måtte lade. 

Altså lader vi nå bare annenhver natt. 
Akkurat samme erfaring hadde vi med Samsung Gear S2. 

Det er dog uten at vi benytter oss av den innebygde GPS-en. 

Med GPS skal klokka holde i opptil fem timer, ifølge Apple. 
Twitter-bruker James Duguid løp Sydney Marathon på 3:24:17 med 17 prosent igjen. 
Og det var visst uten musikkavspilling. 

Oppsummering og konklusjon 

Hvis du først har bestemt deg for at smartklokke er noe for deg, er Apple Watch Series 2 et bra valg, om ikke fortsatt det beste. 

Apple Watch Series 2 38mm Aluminium with Sport Band 

Den rektangulære designen er elsket og hatet, men byggkvaliteten er det ingenting å si på. 
Du har dessuten mange valgmuligheter hva gjelder utseende og farger. 

Nykommeren er kjappere og bedre å betjene, men sistnevnte er først og fremst takket være ny programvare fra Apple, ikke noen nye knapper eller slikt. 

Kanskje det beste: 
Klokka er vanntett, så du kan svømme med den. 
Den har dessuten innebygd GPS, som gjør at du kan la mobilen ligge hjemme når du skal ut og løpe. 

Apple Watch er ingen vaskeekte treningsklokke, men trener du, vil du få mer nytte av den enn forgjengeren. 
Det er kjekt å kunne gå med den hele dagen gjennom. 

Batteritiden er fortsatt et ankepunkt, selv om den har blitt bedre. 
For noen vil det være helt utenkelig med nok en dings de må lade hver eller annenhver natt. 
Andre bruker ikke klokke om natta uansett. 

Det kanskje største aberet er imidlertid prisen, som starter på 3.990 kroner for aluminiums-utgaven og opptil 14.190 kroner for den nye modellen med keramisk utgave. 
Den i rustfritt stål koster fra 6.190 kroner. 
Og dette er 38mm-utgaver med den billigste plastreima. 
Skal du ha den større 42mm-utgaven, koster det enda litt mer. 

Og vil du ha en reim i litt flottere kvalitet, koster det brått enda noen flere tusen oppå der igjen. 

Det kanskje beste alternativet til Apple Watch Series 2 er Samsungs nevnte Gear S2, som riktignok ikke er direkte billig den heller. 
Prisen ligger på rundt 3.000 for modellen uten 3G, og cirka 5.000 kroner for den med 3G (denne selges enn så lenge kun hos OneCall). 

Men både Apples og Samsungs smartklokke krever at du har en mobil fra samme produsent. 

Det gjør ikke Pebble-smartklokkene, som er langt billigere, om enn ikke like funksjonelle, selv om de fungerer med både iPhone og Android. 
Ta for eksempel Pebble 2, som kommer med pulsmåler til en pris på cirka 130 euro, cirka 1.200 kroner. 
Her får du riktignok ikke like flotte skjermer som på de to overnevnte alternativene. 

Er du på jakt etter noe som først og fremst skal være en treningsklokke, men som også kan snakke med mobilen, har vi testet flere i løpet av den siste tiden. 
