Forsvinning, sakn og sorg
BOK: 
Eit velforma, men ikkje spesielt overrumplande brev om ei forsvinningssak. 

Øystein Orten: 
Aldri kome tilbake. 
Roman. 
170 sider. 
Samlaget. 

Brevromanen sto sterkt på 17- og 1800-talet, men også norsk samtidslitteratur kan oppvisa døme på denne forteljartradisjonen. 
Eg kan m.a. visa til sunnmøringen Øystein Ortens (f. 1962, debut 1995) to siste bokutgjevingar - «Brevet til Rosalin» (2016) og årets «Aldri kome tilbake», begge utforma som klassiske, psykologisk-realistiske brevromanar. 

Forteljaren i sistnemnde tekst er ein 75-årig pensjonert, skilt lektor frå (den fiktive) kystbygda Døsavåg på Sunnmøre. 
I intim eg-form – i skuggen av den «siste opprivande hendinga» eller «ulykka» som fyrst blir avdekt mot slutten av boka - vender han seg til sonesonen Daniel Våg, ein ung mann han ikkje kjenner særleg godt, og difor har dårleg samvit overfor. 
Håpet er å betra kontakten med Daniel ved å fortelja ærleg og ope om slektas og sitt eige liv. 
Resultatet blir ei passe dramatisk historie som strekkjer seg frå rundt 1920 fram til 2017. 

I barndomsheimen Breidablik, ferdigbygd av farfaren i 1919, bur mora og tri tanter. 
Dei set alle livet til den aldrande eg-forteljaren i relieff. 
Farfaren var i si tid notbas og fangstmann i Vestisen, hamna først på Grini, sidan i namngitte, tyske konsentrasjonsleirar under andre verdskrigen. 
Dei ugifte tantene lever typiske kvinneliv, medan den strevsame moras lagnad er tett knytt til det som skjedde med ektemannen då han i 1941 saman med andre mannfolk, flykta sjøvegen frå dei tyske okkupantane og ei gravid kone, hamna på Shetland og forsvann for alltid. 

Også for eg-forteljaren har den bortkomne faren vore eit verkande, livslangt traume - forbunde med sakn og sorg i barndommen, med diverse turar til øyane i vest og London som vaksen, til møte med laust, sporadisk folkesnakk og mørke spekulasjonar rundt den famøse Lex Nygaardsvold i etterkrigstida. 

Men noko fasitsvar på forsvinninga dukkar aldri opp. 
På same måte som det «Å skrive er både å teie og å tale», slik blir moras og sonens famlande leiting etter shetlandsfararen ei ferd som aldri tar slutt, for alltid vove saman med spørsmål som sviv og surrar i sinnet, for alltid knytt til svaret som nektar å innfinna seg. 

Øystein Orten skriv sikkert og truverdig om historiske hendingar og personlege forhold som andre har skildra vel så spennande tidlegare. 
Livet i kz-leirane, krigstraumatiserte overlevande, ein akademikar som er utru, blir skilt og misser nærkontakten med sonen – ikkje noko av dette stoffet verkar særleg originalt eller overraskande, dessverre. 

Dei fleste litterære referansane minner dessutan om namedropping og fører lite med seg. 
Unntaket er bruken av Ikaros-myten. 
Den veks naturleg ut av fiksjonen og blir noko meir enn ei flink, akademisk mannekengoppvising. 
