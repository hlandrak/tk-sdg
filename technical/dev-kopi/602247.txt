Megadeth er tilbake
Vår verden har vært i turbulens den siste tiden, og med Mustains dystre fremtidsvisjon har vi en mørk fremtid i møte. 
Megadeth sparer ikke på noe, og setter i gang deres femtende album «Dystopia» med den heftige shredde-låten «The Treath is Real». 
Kanskje Mustain prøver å gjøre det godt igjen etter deres forrige, forferdelig kjedelige album «Super Collider»? 

Gruppa låter i hvert fall mer samspilt enn på lenge, og består i anledningen av gitar-virtuosen Kiko Loureiro, Chris Adler fra Lamb of God på trommer, og David Ellefson er som vanlig med på bass. 
Loureiro lirer av seg shredde-riff så fort han får sjansen — dette er virkelig albumet for deg som digger nådeløse gitarsoloer og battles. 
Energien og råheten er endelig tilbake i Megadeth. 

Mustain har til og med skjerpet seg med tanke på tekstene, for denne gangen mener han faktisk noe. 
Med dyste og mørke apokalyptiske temaer kaster han seg inn i politiske diskusjoner. 

Megadeth tar ett steg opp fra gjørmen etter «Super Collider» med et aggressivt og brutalt lydbilde. 
Det låter fortsatt harry, og om man ønsker noen moderne trekk i sjangeren er ikke dette albumet for deg. 
Men fansen vil nok sukke av lettelse - Megadeth er tilbake! 
