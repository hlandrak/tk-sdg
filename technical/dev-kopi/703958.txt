Låner hemningsløst fra de beste
Det skader ikke å plukke ting fra andre, så lenge du gjør det med stil. 

Brødrene Andrew og Max Savage flyttet fra Denton i Texas til New York fordi de ville være et New York-band. 
Det var før debuten i 2011, der Austin Brown og Sean Yeaton utgjorde resten av Parquet Courts. 
Nå er album nummer fem her, og de har for alvor funnet seg til rette. 
Kvartetten åpner med tøffe "Dust", en låt som forklarer hvorfor The Fall ble nevnt som en tidlig referanse. 
Du finner likevel sterkere spor av Pavement og Television underveis, mens "Steady on my mind" kunne vært en Lou Reed-låt. 

"Berlin got blurry" åpner med spagettiwestern-gitar, mens resten av sangen er en krysning mellom Jonathan Richman og Elvis Costello. 
Referansene er mange, og miksen er herlig. 
Slackerrocken går hånd i hånd med pønkenergien, og under det hele pulserer storbyen. 

Beste spor: 
"Dust", "Outside", "Berlin got blurry", "Keep it even", "Pathos prairie". 
