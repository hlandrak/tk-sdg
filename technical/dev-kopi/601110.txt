Ikke spennende nok om djevler
Sjette bok i serien om arkeolog Bjørn Beltø som avdekker fortidens mysterier er en ganske tradisjonell detektivhistorie. 
Dette er ikke en krim til å få høy puls eller miste nattesøvnen av. 
Riktignok er her djevler, men konseptet er trygt, intellektuelt og gammeldags. 

Norsk krim har flere menn som skriver i denne genren der en detektiv skal resonnere seg fram til hva som kan ha skjedd i fortiden. 
Hans Olav Lahlum, Knut Nærum og altså Egeland er blant dem. 

Egeland gjør dette best , men selv hans konsept bærer preg av å være en litterær modell som er i ferd med å gå ut på dato. 
Han kryssklipper riktignok og setter sammen ting fra ulike historiske epoker, det hever spenningsnivået betraktelig, særlig ettersom fortiden formidles med thriller-teknikk i presens. 
Men hovedgrepet er (enda) en tilårskommen , enslig og ensom fyr som tusler omkring og bruker de små grå til å knekke en intellektuell utfordring. 
Litt tørt, altså. 

Det er også en sliten klisjé at bokas helt blir uglesett og fornedret av dem som egentlig skal etterforske saken, som i dette tilfelle er et mord begått i nåtid. 

Litt for lett gjennomskuelig er dessuten en del av sporene forfatteren legger ut, slik at leseren for raskt gjennomskuer ting som siden skal avsløres. 
Ikke alt oppleves som like troverdig, heller. 
En ung prestefrue, datter av gamlepresten, er nok troende til å tenne seksuelt på organisten, men neppe til å fore mannen sin med LSD for å få ham til å gå fra vettet og tro han ser djevler. 

Det som gjør boka lesverdig er imidlertid sammenkoplingen av dette nye mordet med to andre begått i fjern fortid, som begge er knyttet til djeveldyrking. 
Vi blir servert en del teori om djevler, demoner og andre utstøtte fra bibelhistorien, som Adams første kone, Lilith. 
Hun skal ha hatt en uslukkelig erotisk appetitt. 

Men siden boka så åpenbart er et fornuftsprosjekt , og gir så mange signaler om at den skal leses som sådan, oppleves teori-stoffet om djevlene unødvendig omfattende og innbyr til forbi-blading. 
Boka er ikke noe mesterverk, men egner seg godt som sommerlesning. 
