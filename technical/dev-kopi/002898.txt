Rebell i lavt gir
På Øya fokuserer Odd Future-sjefen på arbeidsoppgaver når han ikke holder på knekke sammen av trøtthet. 

Da vi så Odd Future for første gang på Hove i 2011, med en 19, 20 år gammel Tyler, The Creator i front, var det en rebelsk gjeng som underholdt publikumet med banaliteter og, tja, ungdommelig råskap. 

Tyler har klart seg bra siden den famøse konserten på sørlandet. 
Wolf fra 2013 slo godt fra seg med utbasuneringer om misogyni og en verden i brann og californierens tredje soloskive Cherry Bomb fra i vår er også bra greier, spesielt med tanke på at rapperen produserer sine egne låter. 

Som et barn av Neptunes-generasjonen viderefører den (ikke så veldig) unge California-mannen de flate, dunkende trommene og synthdrevne basslinjene. 
På Hagen-scenen har han med seg Jasper Dolphin som backuprapper og Taco bak platespillerne, begge fra kollektivet Odd Future. 

"What the fuck is uuuuup", sier rapperen med sin sedvanlige raspete røst. 
Han er dødssliten, noe vi får høre ofte. 
Etter å ha skyllet ned to energidrikker, og Jasper som faktisk slår ham med åpen håndflate, vekkes han litt opp. 

"Deathcamp", "Sam Is Dead", "IFHY", "Domo23". 
Tyler er kanskje ikke så inspirert i dag - "I think I'm dying, man" - men retter fokuset på arbeidsoppgavene når låtene settes på. 
Han spretter rundt i ny og ne, og tar av seg og gir sokkene sine til publikum når tonene til "Yonkers" kommer på anlegget. 

"Tamale" er siste låt ut, og alt i alt leverer Tyler en helt ok opptreden med tanke på at fyren tydeligvis holder på å knekke sammen av trøtthet. 
