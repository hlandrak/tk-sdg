Utfordrer og gleder
Når man tenker jazztrio er det lett å tenke at her er det ett soloinstrument og så bass og trommer. 
Så Ikke med Nypan trio, som med besetningen Øyvind Nypan (gitar), Truls Rønning (trommer) og Daniel Burner Formo (Hammondorgel) er så privilegerte at de har to solo— og akkordinstrumenter i gitaren og det ikoniske Hammondorgelet, der Formo i tillegg til å håndtere tangenter også spiller bass på pedalene. 
Det gjør at de tre musikerne - hele den sju spors lange «Directions»-plata er spilt inn på èn dag! 
- har satt seg i en posisjon der de er nødt til å yte maksimalt hele tiden for å opprettholde et bredt og spennende lydbilde. 

Det er fristende å trekke linjene tilbake til samarbeidet mellom Jimmy Smith og Wes Montgomery, men der disse er sløye og bakpå, holder Nypan Trios verk et pulserende høyt tempo, dog med henvisninger og forsiktige nikk til gamle jazzklassikere, da spesielt A Night in Tunisia. 

Nypan Trio har lykkes med å lage en stilren plate med moderne, lyrisk jazz i et klassisk hammondogjazzgitar-lydbilde, men glimter også til med en vakker ballade ( « Lazy Miss Dazy«) og en utmerket shuffleblues («Shuffleous«) som gjør at plata både utfordrer og gleder lytteren på samme tid. 
