Rockens mester på akustisk gitar
Kreativ gitarist med fine viser. 

Steve Gunn: 
"The unseen in Between" (Matador/Playground) 

Steve Gunn har vært gitarist i The Violaters, backingbandet til Kurt Vile. 
Han har selv en rekke album bak seg, flere av dem i samarbeid med andre. 

Denne gang bærer platen hans navn alene, med et studioband bestående av multiinstrumentalist James Elkington, Dylans bassist Tony Garnier og jazztrommis T.J. Mainani. 

Meg Baird er en velkommen gjest på "Vagabond", som også løftes av Gunns gitarspill; lekkert, men ikke for komplekst for den ellers streite låten. 

Albumet er en balansegang mellom melodiene og instrumentbruken, som avslutningen "Paranoid" der det virker som om han mister grepet halvveis på sin ferd ut i verdensrommet før han henter seg inn igjen. 
En flott låt. 

Det er nok av lekre gitardetaljer på platen, men også sanger der historien blir det viktigste. 
Som "Stonehurst cowboy", en sang om den nylig avdøde faren. 

Det skader ikke å være fan av kreativt gitarspill, men Gunn har lagd en plate som tåler å høres av de fleste. 

Beste spor: 
"Vagabond", "Paranoid". 
