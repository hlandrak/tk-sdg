Anmeldelse:Prøv denne som medisin mot trekkspillhat 

Stemningsfullt fra debutantene Bjørgo & Reistad. 

ALBUM: 
Norsk folkemusikk går aldri av moten, og den går i mange retninger. 
Det kan virke som det er en liten revival akkurat nå, med crossovergruppa Valkyrien Allstars som stjernene - og de som går ut bredest. 

41 år etter utgivelsen gis «Folque» ut på nytt på vinyl, albumet som regnes som en klassiker innen såkalt progressiv folkemusikk - produsert av Øystein Sunde. 

Tradisjonell tilnærming 
Men mens gruppa Folque var inspirert av britisk folkrock og grupper som Fairport Convention og Steeleye Span, har duoen Ingunn Bjørgo og Åsmund Reistad fra henholdsvis Asker og Bærum en mer tradisjonell tilnærming på sitt debutalbum «Huskelappen». 

De har bakgrunn fra diverse folkemusikksammenhenger - Bjørgo (trekkspill og torader) innen gammeldans og grupper som AskerLadden og eget band og Reistad (barytongitar) fra verdensmusikk og jazz og band som Chateau Neuf Spelemannslag, Østfolk og Tiar og som fast gitarist for Aasmund Nordstoga og bassist i Birgitte Damberg Trio. 

Stilrent 
På «Huskelappen» er det Bjørgos melodier som danner basisen for et uttrykk som er relativt stilrent og uten fiksfakserier utover forsiktig bruk av effekter og loops i grenselandet mellom gammeldans og svensk og norsk folkemusikk, med et lite nikk til keltisk musikk. 

Den musikalske perla blant de 13 instrumentallåtene på albumet er melodiøse «Med Ludvig i sekken», mens «Gudbrand i Lia» og «Null-null-en» har de mest spenstige arrangementene. 

Her eksperimenter de på sin nennsomme måte, og vi hadde tålt flere låter i samme gate. 

Stødig skipper 
Med sin håndlagede torader fra Italia er Bjørgo kapteinen på skuta, mens Reistad er en stødig skipper som legger seg på været - uten å skape mange bølger. 
Han skaper den rette, myke stemningen med enkle midler, mens Bjørgos spill bør overbevise selv den mest iherdige trekkspillhater om at det bor mye i det ofte utskjelte instrumentet om det brukes med eleganse. 

Spiller på Cafe Magenta i Fredrikstad onsdag 27. mai og Herr Nilsen i Oslo torsdag 4. juni. 
