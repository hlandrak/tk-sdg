«The Mule» viser en mer sårbar Clint Eastwood
I en alder av 88 har Eastwood regi og hovedrolle i en film som ikke er blant hans beste, men likevel imponerer. 

Min første anmeldelse i denne avis var av Clint Eastwoods Gran Torino da filmlegenden var 78 år. 
Jeg omtalte filmen som en verdig seilas inn i solnedgangen og regnet egentlig ikke å høre så mye mer fra ham. 

Ti år og åtte filmer senere, må jeg bare bøye hodet i beundring over en 88-åring som fortsatt leverer. 
Hans nye film er ikke blant hans beste. 
For de av oss som er svake for dette erkeamerikanske ikonet, inneholder filmen nok av selvrefererende kommentarer og givende særegenheter, på godt og noen ganger vondt. 

Ny skrøpelighet 

Den amerikanske filmviteren Chris Holmlund har omtalt Eastwoods filmer de siste 15 årene som «en optimistiske modell for aldring», der særlig menn kan fantasere om virilitet langt inn i pensjonisttilværelsen. 
Vel, de dagene er forbi. 

Til tross for en komisk scene der Eastwoods rollefigur får testet sin virilitet, på grensen til et hjerteinfarkt, fremstår han for første gang som en mann som nærmer seg 90. 
Det er kommet en ny sårbarhet inn i Eastwoods fysikk som ikke var der før, en skrøpelighet, og det kler både ham og rollen. 

90-årig dopkurér 

Gjennom TV-serier som Breaking Bad har vi lært at menn som mister livsgrunnlaget kan bli narkodealere, men at en 90-åring skal kunne foreta denne helomvendingen, er spektakulært. 

Filmen er basert på en reportasje i New York Times for et par år siden om en mann som ble de mexicanske narkotikakartellenes mest nyttige kurér. 
Eastwood og forfatter Nicholas Schenk dikter videre på hans bakgrunn. 
Eastwood spiller Earl som en mild utgave av hans konservative og til dels rasistiske einstøing i Gran Torino, og han er utstyrt med en ekshustru og datter som ikke lenger vil vite av ham. 

Politisk ukorrekt 

Earl har ofret familien for jobben. 
Den dagen internett gjør ham overflødig som blomsterselger, får han behov for å gjøre det godt igjen. 
Men da er det nesten for sent. 

Mye av dramaet, og humoren, kretser rundt det faktum at Earl er ute av takt med tiden. 
Når han omtaler svarte som «negroes», er det fordi han mentalt fortsatt lever på 50-tallet, men når han bruker nedsettende sjargong om mexicanere, virker det rasistisk motivert. 
Likevel sjarmerer han omgivelsene, inkludert medlemmene av kartellet, og jeg skulle ønske Eastwood her hadde gjort det vanskeligere for Earl. 

For lite motstand 

Derfor humret jeg ikke like godt denne gangen av det bevisste forsøket på å erte på seg en samtid som er herjet av identitetspolitikk. 
For Eastwood selv er også ute av takt med tiden, og det er både hva vi elsker og har bange anelser overfor. 

Men det sprukne ansiktet blir bare mer og mer uttrykksfullt, og Eastwood har utviklet en egen spartansk mimikk som er helt unik. 
Den velkjente grimasen har gått fra å være en macho-positur til noe langt sårere og tristere, og Earls gjenforening med familien bærer preg av det. 

Det er ikke tilfeldig at Eastwoods egen datter, Alison, spiller hans datter i filmen – skuespillerens konflikter med egen familie er kjent. 
Det som er synd er at ingen av dem får nok tid til å utfordre Earl, og Dianne Wiest får aldri helt tak på rollen som hustruen. 
I likhet med filmskaperne tilgir de den sjarmerende djevelen altfor lett. 
