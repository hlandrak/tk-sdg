Nærmer seg selvforherligende når han skriver om ekteskapet
Ketil Bjørnstad gir et mørkt bilde av 1990-tallet i sin selvbiografi. 
På sitt beste er det gripende og tankevekkende. 

Ketil Bjørnstad har kommet til nittitallet i sin romansyklus «Verden som var min». 
Som i de tre tidligere bindene veksler han mellom å skildre sitt liv som menneske og kunstner, og de politiske hendelser som preget tiåret. 
Men denne gangen synes jeg han skriver bedre som engasjert historiker enn som lykkelig gift selvbiograf. 

Mørkt tiår 

Vi møter helten virrende omkring i en uoversiktlig verden. 
Med tanker om å bryte opp fra sitt første ekteskap, går Bjørnstad turer på sleipe stier på Sandøya. 
Hans midtlivskrise speiles også i den politiske situasjonen i verden. 
Berlin-muren har falt, men han har ikke urealistiske forhåpninger om fred og forsoning. 
I stedet er han opptatt av statene som bryter ut av et Sovjet i full oppløsning. 

Derfra skriver Bjørnstad seg gjennom nittitallet år for år. 
Tidvis kan det bli i overkant oppramsende og flatt. 
Men med tilbakeblikk, foregripelser og refleksjoner setter han også viktige hendelser i perspektiv. 
På sitt beste er det gripende og tankevekkende. 

Som i skildringen av en båt full av ungdommer fra Sandøya som kantrer en mørk høstnatt. 
For ikke å snakke om kapitlet om attentatet på William Nygaard. 
Men også i mer essayistiske partier om borgerkrigene på Balkan, nasjonalisme og innvandringsproblematikk. 
Alt i alt tegner Bjørnstad et bilde av et mørkt tiår på vei mot tusenårsskiftet, og det mange trodde skulle bli en apokalypse. 

I godt selskap 

Den selvbiografiske tråden følger Bjørnstads karriere og kjærlighetsliv. 
Den går fra den ene plateinnspillingen til den neste, med et vell av samarbeidsprosjekter og konserter. 
Han utgir også flere romaner og arbeider jevnt og trutt med boka om Edvard Munch. 
I disse partiene strør han om seg med rosende adjektiver til sine nærmeste kolleger og venner. 
Det kan bli litt for mye av det gode. 

Forfatterkolleger som står ham litt fjernere, har han imidlertid lite til overs for. 
Som datidens leder av forfatterforeningen, Thorvald Steen. 
Til forskjell fra Bjørnstad, var ikke forfatterforeningen like overbevist om at attentatet mot Nygaard skyldtes den iranske fatwaen og islamistisk fundamentalisme. 
Det framstilles som et svik. 

Men først og sist handler «Nittitallet» om hans kjærlighetsforhold til en travel VG-journalist, i boka kalt C. 
Fra det første glimtet av henne på Bibliotekbaren, til forelskelse, samboerskap og ekteskap. 

Et liv i sannhet 

Mens han tidligere har levd i løgn, skal han nå leve i sannhet. 
Det er store ord, for Bjørnstad er ingen nærgående selvbiograf. 
Enkelte av skildringene av deres samliv tenderer mot «hjemme hos-reportasjer». 
I en passasje om Mozarts «Don Juan» understreker han at han aldri har vært en notorisk forfører. 
At vi nå har å gjøre med en tvers igjennom tro ektemann, går med all tydelighet fram. 
Ikke minst da han blir med en berømt sexolog hjem. 
I stedet for å takke ja til et glass hvitvin, ringer han sin kone. 
Visst er det morsomt, men å leve i sannhet handler vel om mer enn ekteskapelig troskap? 

Når Bjørnstad først bringer inn et så stort tema, skulle jeg ønske han hadde behandlet det mer inngående. 
Det er som det har skjedd noe med hans selvbiografiske blikk. 
Det er ikke lenger kritisk granskende, men tenderer mot selvforherligelse. 
