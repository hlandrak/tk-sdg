Låtanmeldelse:Gabrielle – «Mer» 

«Less is more» er for pyser. 

«Ring meg» var en så massiv hit, så fengende og morsom, og samtidig så sitatvennlig og lett å fleipe med, at det var vanskelig å se for seg at Gabrielle Leithaug skulle greie å kjempe seg ut av dens skygge. 

Det luktet rett og slett noveltyslager av «Ring meg» og one-hit-wonder av Gabrielle. 

Men hun har sannelig gjort den slags spådommer til skamme. 

Fjorårets barske klubbslager «5 fine frøkner» og smått sensasjonelle Nobelkonsert-opptreden har sørget for at en ny Gabrielle-singel nå føles som en begivenhet. 

Slik låter den også. 

Musikalsk er «Mer» en pompøs elektroballade. 
Teksten er ikke mindre svulstig, der den gasser seg i værmetaforer og formidler at vi kanskje burde gi litt mer av oss selv, på hver vår måte. 

Desto mer imponerende at resultatet ikke er kleint. 
Gabrielle har en innlevelse og inderlighet som ville gitt henne en sentral rolle i «Sammen for livet». 
Produsentene Thomas Eriksen og Joakim Haukaas sørger for at det dunker tungt i bunnen og freser i kantene, med masse rom som får artisten til å skinne. 

«Mer» er veldig ambisiøs, og kunne gått på trynet i feil hender. 
Men den ender som en praktlåt, og kommer antagelig til en radio nær deg før du vet ordet av det. 
