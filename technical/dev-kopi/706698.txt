Per Gessle er en luring
Fra Gyllene Tider og Roxette til elektronisk dansemusikk. 

Mono Mind: 
"Mind control" (BMG/Border) 

12. januar fylte Per Gessle 60 år. 
Mens norske gamlinger får en sjette ferieuke, øker svensken arbeidsmengden ved å danne et nytt band. 

Før mannen fra Halmstad avslørte at det var han som sto bak, hadde Mono Mind hadde gitt ut tre singler og havnet på klubblistene i USA og Frankrike. 
Bandet har fire fiktive medlemmer kalt Dr Robot, Cooky Carter, Bright Jones og Rain Davies, som viste seg å være Gessle og hans gamle kumpaner Clarence Öfwerman, Christoffer Lundquist og Helena Josefsson. 

De byr på europop, disco og edm, kort sagt musikk å danse til. 
Gessle bruker sine gamle låtskrivertriks mens vokalen hans vaskes av vocoder, en elektronisk forvrenging i retning robotrøst. 
Han vandrer i sporene til The Archies og Gorillaz med et ønske å gjøre noe nytt på sine gamle dager og får en ekstra terningprikk av den grunn. 

Musikken håper jeg derimot jeg slipper å høre igjen, men jeg sa for så vidt det samme om debuten til Roxette. 
Se hvordan det gikk. 

Beste spor: 
"Lalalove", "Stranger on a bus". 
