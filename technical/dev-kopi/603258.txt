Et levende menneskehode til lunsj
Et menneske får hodet jafset av og blir spist av isbjørn. 
Odd Harald Hauge sparer ikke på konfekten i den siste boka si. 

Nok en gang har Odd Harald Hauge fra Kristiansand skrevet en actionthriller med spenning som holder seg over nesten 350 sider - og det er litt av en bragd. 

Den forrige boka - den som kom forut for den som nylig ble refusert av Telenor - var bygd på hans egne erfaringer som klatrer av Mount Everest. 
Denne siste likner mye på den forrige, men denne er lagt til Svalbard. 
Iskledde miljøer med store farer er velkjente omgivelser for forfatteren, som også har gått over Grønland. 

Vi stifter bekjentskap med isbjørner, iskulde og villmannskjøring med snøscooter i en thriller med storpolitisk bakteppe: 
Hvem eier egentlig Svalbard, og er Norges suverenitet så selvsagt? 

Russere og CIA-agenter freser over isbreer og farlige råk, begge utsendt fra sine respektive stater for å berede grunnen for en maktovertagelse. 
Utlendingene er brutale og kyniske, nordmennene tegnes som naive heimfødinger. 

Hauge har åpenbart gjort masse research og gir en mengde interessant historikk og bakgrunnskunnskap om Svalbard, men ikke alt er så elegant servert. 

Også i den boka er hovedpersonen en enslig manne-mann, som fortelleren kjenner tankene til. 
Denne karen har mistet tre fingre på én hånd i en tidligere klatredyst, og risikerer nå å miste tær som følge av at han traver i sokkelesten i flere titalls minusgrader over fjellet til Longyearbyen forfulgt av bevæpnede, utenlandske jegersoldater. 
Da har han akkurat måtte se hvordan gjengen har latt et menneske bli drept og spist av isbjørn. 

Det er altså action så det holder i boka, som bærende element. 
Rent litterært-teknisk, om man kan si det sånn, er boka ingen høydare. 
Den er grovkuttet - uten fine nyanser, dobbeltbunn eller metaforer, med et språk som ikke legger opp til at man skal fryde seg over språkblomster og gode formuleringer. 
Så boka vil neppe vinne store priser. 

Likefullt er den en nytelse å lese, nettopp fordi den er så spennende og handlingsmettet. 
På ny har Hauge levert en page-turner. 
