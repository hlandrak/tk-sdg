Microsoft Surface Pro 4
Den tar mål av seg å være både et nettbrett og en fullblods bedrifts-PC. 
Men hvor vellykket er Surface Pro 4? 
Vi har testet. 

En av årsakene er etter vår mening mangel på innovasjon, men med lanseringene av Samsung Galaxy View og Apple iPad Pro, prøver i hvert fall gigantene å utvide nedslagsfeltet til å omfatte bedriftsmarkedet. 

I tillegg jobber PC-produsentene stadig hardere for å finne de beste hybridløsningene (kombinert nettbrett og PC), og her har vi sett lovende takter den siste tiden, se bare på HP Spectre 13 og Microsoft Surface Book. 

Tre år, fire generasjoner 

Microsoft var blant de aller første som lanserte en ekte hybrid, det vil si et nettbrett med full Windows 8.1 som kunne kobles til et tynt, tynt tastatur. 
Vi snakker om førstegenerasjon Surface Pro, som ble lansert tilbake i 2012. 

Nå er Microsoft klare med fjerde generasjon av Surface Pro, og selv om brettet naturligvis har blitt langt bedre på nær sagt alle områder siden førstegenerasjon, har Microsoft holdt fast på designuttrykket. 
Det er ingen tvil om at det fortsatt dreier seg om en Surface. 

Større skjerm 

Designendringene siden forrige gang er i praksis svært små. 
Brettet er marginalt lettere og tynnere, men skjermen er blitt større - og måler nå 12,3 tommer - opp 0,3 tommer fra treeren. 
Dette har skjedd uten å endre de ytre målene, det er bare rammen som er blitt smalere. 

Skjermen har fått økt oppløsning til 2736 x 1824 piksler, og bredde-høydeforholdet er 3:2. 
Pikseltettheten er 267 pr tomme. 

Det er faktisk helt i toppklassen - og så vidt bedre enn på iPad pro (264 per tomme), som riktignok har en større skjerm på 12,9 tommer. 
Panelet er svært godt (dekker 100 prosent av sRGB-fargespekteret) og lyssterkt. 
Farger og kontrast holder seg selv fra nær død vinkel. 
Berøringsfølsomheten er også helt upåklagelig. 

På baksiden sitter fortsatt den samme trinnløse støtten, som lar deg fritt justere vinkel på brettet. 

Den magnetiske kontakten til strømforsyningen er også den samme, og det er også kontakten til tastaturdelen - Surface Pro Type Cover. 
Merk at dette tastaturet ikke følger med når du kjøper Surface Pro. 
I stedet er det ekstrautstyr som koster veiledende 1.499 kroner. 

Den gode nyheten er at fjerde generasjon Surface Pro Type Cover har blitt bedre enn forgjengeren. 

Pekeplaten er blitt større, og tastene er nå skilt fra hverandre (chiclet-typen). 
Tastaturet er fast og fint, og responsen er upåklagelig. 
Det lager litt lyd under tasting, men ikke veldig sjenerende. 

Fullblods PC-spesifikasjoner! 

Brettet er utstyrt med sjette generasjon Core M eller i-prosessor fra Intel (Skylake-generasjonen), vårt testeksemplar har en Core i5-6300U (2,4-3 GHz), 8 GB RAM og en SSD på 256 GB. 
Operativsystemet er Windows 10 Pro. 

Det er imponerende spesifikasjoner i et brett som veier relativt beskjedne 786 gram! 

Av tilkoblinger har brettet én USB 3.0-port, en MiniDisplayPort for tilkobling til ekstern skjerm (inntil 4K@60Hz), samt en kombinert mic/hodetelefon-kontakt (minijack). 
Her savner vi en USB-C-kontakt. 

I tillegg kommer selve tastaturkontakten. 
Du kan også koble til SurfaceConnect - en dokk som byr på ytterligere tilkoblinger, men også denne er uten USB-C, og prisen er på hele 3.000 kroner. 

Støtte for trådløse 802.11AC nett og Bluetooth 4.0 er også på plass. 

I tillegg har det to kameraer, et hovedkamera på 8 megapiksler og et selfiekamera på 5. 

Du kan filme i full HD, og lyd tas opp i stereo. 
Brettet har også etpar enkle stereohøyttalere (som faktisk spiller ganske bra og balansert), og under støtten på baksiden vil du finne en kortleser for microSD-kort. 
Dermed kan du utvide lagringsplassen med inntil 200GB, som per dags dato er rekordkapasitet på disse kortene. 

Men pennen har litt å gå på 

Den nye Surface-pennen er standardutstyr. 
Du kan bruke inntil ti fingre på skjermen samtidig, eller du kan bruke denne pennen til presisjonsarbeid. 
Den har en knapp øverst som kan starte en ønsket applikasjon med ett enkelt klikk, ta skjermdump ved å dobbelklikke, eller å aktivere Cortana eller søkefunksjonen ved å klikke og holde nede i etpar sekunder. 

Den har også innebygd mikrofon, slik at du kan gi Cortana muntlige kommandoer, vel og merke når Cortana blir tilgjengelig i Norge. 

Pennen er ypperlig å tegne og skrive med, med sine 1024 trykkfølsomme trinn, men bare hvis du holder relativt lavt tempo. 
Dessverre er det fortsatt langt igjen til opplevelsen blir som å skrive/tegne på et ark. 

Skriver du raskt, kan forsinkelsen på streken være bortimot en centimeter, så det kreves en god dose tilvenning for å få gode resultater. 

Dette er imidlertid noe Microsoft (og andre) jobber med. 
Vi har selv vært på besøk i Microsofts laboratorier i Redmond, og sett hvordan ingeniørene jobber med forskjellige løsninger for å få ned forsinkelsen til et minimum. 

Enn så lenge tyder likevel ting på at Apple har et lite forsprang på dette punktet med sin iPad Pro. 

Bortsett fra dette, er det ikke forsinkelser vi først og fremst forbinder med Surface Pro 4. 

Som en kraftig ultrabook 

Ytelsen ligger på nivå med noen av de beste PC-ene vi har testet i ultrabook-klassen. 

Det betyr at det knapt er noen vanlige PC-oppgaver denne PC-en sliter med. 

Multitasking går også problemfritt, takket være 8 GB RAM og en relativt rask SSD. 
Vi målte lese/skrivehastighet på 457/291 MB pr sekund. 

Vi må også legge til at Surface Pro 4 byr på en ren Windows-opplevelse. 
Det betyr at brettet er kjemisk renset for tredjepartsprogrammer og såkalt «crapware», som ofte trekker ned både ytelsen og totalinntrykket på mange PC-er i markedet i dag. 

Forer du brettet med nok tunge oppgaver, vil du kunne høre at viften spinner opp fra tid til annen. 
Imidlertid er lyden nøytral, og ikke noe vi vil karakterisere som sjenerende eller problematisk. 

God batteritid 

Hva så med batteritiden? 
Ved minimal belastning vil vi kalle den formidabel. 
Kun tilkoblet trådløst nett hadde vi fortsatt 22 prosent kapasitet igjen etter hele 735 minutter (12 timer og 16 minutter): 

Ved kontinuerlig videoavspilling (H.264 i 720P i Windows Media Player) holdt batteriet i overkant av 6 før det var tomt. 

Det er gode tall, og bør bety at du kan regne rundt 8-9 timer med variert bruk mellom hver lading - omtrent hva Microsoft lover. 

Konklusjon 

Surface Pro 4 er definitivt blant de beste hybridene på markedet. 
Du får flott ytelse i et brett som veier knapt trekvart kilo, men du må også betale temmelig mye for det. 

Billigste konfigurasjon starter på i underkant av 10.000 kroner, da med Core-M-prosessor uten vifte. 
Vårt testeksemplar byr på vesentlig bedre ytelse - men koster da også nesten 14.000 kroner. 
Skal du ha utgaven med Core i7-prosessor, koster brettet over 18.000. 

Uansett hvor godt Surface Pro 4 er, kommer vi ikke unna at det er en stiv pris, all den tid at tastatur og dokking er ekstrautstyr. 
I kulissene lurer også konkurrentene, deriblant Dell med sin XPS 12 og HP, som med sitt X2 1012 business-brett ser ut til å legge seg godt under Surface Pro 4 i pris. 

Og selv om brettet er utstyrt med støtte, gir det fortsatt ikke samme fleksibilitet med tastatatur som en PC - i hvert fall ikke hvis du har den på fanget på bussen. 
Legg til at brettet har få tilkoblingsmuligheter, så forstår vi hvorfor Surface Book ser ut til å appellere langt bredere. 

Microsoft Surface Pro 4 i5 8GB 256GB 
