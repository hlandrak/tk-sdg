Romrotta tilbake på kjent spor
Etter et par halvhjertede og ikke helt vellykkede forsøk på å gjøre noe annet enn de pleier, er romrotta Ratchet og hans robotmakker Clank tilbake i kjent stil. 

Og det er en befrielse på mange måter. 
Årets spill byr på alt det vi likte med de gamle spillene: 
Passelig utfordrende plattformaction, elleville våpen med utallige oppgraderingsmuligheter, fjollete skurker og mye humor. 

Storyen er såpass syltynn at man tar seg i å lure på om det hadde vært en fordel å bare droppe den. 
Vel, heldigvis blir vi ikke plaget med spesielt mange eller lange mellomsekvenser, det er mer eller mindre bare å plaffe i vei fra første stund. 

Spillet er utstyrt med en god og lettfattelig opplæringsdel. 
Denne er integrert som en del av spillets begynnelse, en mye bedre løsning enn å sende spilleren ut i et slags interaktivt opplæringsprogram (som mange av oss velger å hoppe over hvis det går an). 
Det er relativt enkelt å sette seg inn i hvordan man beveger seg rundt og bytter mellom ulike våpen. 
Så er det bare å gå i gang med å redde galaksen, som den onde Vendra Prog har sett for seg at hun skal ødelegge. 
På veien møter du alle tenkelig slags fiender, samler bolter og raritanium, og oppgraderer det meget fantasifulle arsenalet. 

Skulle man trekke for noe, må det være at spillet rundes relativt kjapt om man er en rutinert spiller, og at det er i letteste laget for voksne. 
Ungene, derimot, har mange timer med moro foran seg her. 
