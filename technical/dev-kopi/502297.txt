Smålig nordmann i verdens største jobb
NRK-veteran Odd Karsten Tveit begår et lite karakterdrap på FNs første generalsekretær, Trygve Lie. 

Her er et berømt sitat fra Aps legendariske partisekretær Håkon Lie: 
«Verden styres av små menn». 

Det var partikollega Trygve Lie han siktet til. 
Odd Karsten Tveits nye bok gjør ham på ingen måter større. 

FNs første generalsekretær, en arbeidergutt fra Grorud, spiller en beskjeden rolle i norsk politikks «Hall of Fame». 
Mye av forklaringen ligger nok i at han var den type politiker som foretrakk å sette sin vilje gjennom, istedenfor å sanke beundring. 

Hans venner var få, beundrerne færre. 

Likevel er det påfallende at det ikke er skrevet noen skikkelig biografi om mannen. 
Han var tross alt sentral i den norske regjering i London under krigen. 

Han var en svært aktiv fødselshjelper for staten Israel, og sørget for at FNs hovedkvarter i dag ligger som det ligger, på en av Manhattans fineste tomter. 
Det er som vi skjemmes litt av ham. 

Det er heller ikke denne biografien Odd Karsten Tveit har skrevet. 
«Gudfaren», som på mange måter er et imponerende stykke arbeid, er et begrenset politisk portrett av Trygve Lie, konsentrert om årene som generalsekretær. 

Den legger spesiell vekt på innsatsen som entusiastisk og manipulerende lobbyist for sionistene under opprettelsen av den israelske staten. 

Tveit er langt mer kritisk enn en mer nøktern biograf ville vært. 
Det skinner tydelig gjennom at han har liten sans for sitt objekt. 

Langt på vei er boken et karakterdrap utført med mange små, sarkastiske dolkestikk. 

Når det er sagt, må det tilføyes at Lies karakter bød seg frem for slik behandling. 
Hans selvopptatthet er legendarisk, og ga seg til tider utslag som minner om vår tids «Narcissist-In-Chief» (Donald Trump, ja). 

Lie byttet om bordkort for å få hedersplassen ved bordet, og forlot middager hvis han ikke ble behandlet med den nødvendige ærbødighet. 
Ikke akkurat stilen fra de sosialdemokratiske gutteturene til Einar Gerhardsens hytte i Nordmarka. 

Skildringen av disse smålighetene er imidlertid underordnet Tveits hovedbudskap: 
At Trygve Lie svek sin egen fredsmegler og kastet FNs uavhengighet over bord for å bidra til at den sionistiske bevegelsen fikk viljen sin i Palestina. 

«Hans norske hjerte brant for Israel med bibelsk glød», sa Abba Eban om mannen som lukket øynene for massakrer og underslo rapporter fra FNs egne observatører om at den israelske politikken gikk ut på å «rive vekk araberne fra deres egne landsbyer i Palestina med makt og trusler». 

Tveit er blitt kritisert for at han ikke i tilstrekkelig grad har opplyst om at han lener seg på det han tidligere har skrevet om Midtøsten. 

Det er en kritikk som neppe veier så tungt for den alminnelige leser. 
Noteapparatet er omfattende, og viser hvilken oversikt forfatteren har over temaet. 

Selv om boken ikke bringer mye ukjent til torgs, er det av stor verdi å få en samlet fremstilling av Trygve Lies rolle. 

Dette gjelder både i sviket mot palestinerne og mot FN-medarbeiderne som ble ofre for Joseph McCarthys hensynsløse og udemokratiske jakt på reelle og antatte kommunister. 

Odd Karsten Tveit er en god forteller. 
Han driver historien fremover, stort sett uten å gå seg vill i detaljene. 

Men boken ville blitt enda bedre om han hadde tatt et steg tilbake og stolt mer på at leseren selv var i stand til å vurdere Trygve Lie som politiker og menneske 
