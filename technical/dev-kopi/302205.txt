Anmeldelse:Tar han førsteplassen tilbake fra Bieber med denne? 

Bergenserens nye single har kvinnevokal. 
Det er egentlig det eneste merkverdige. 

LÅT: 
Verdens mest kjente bergenser, Kyrre Gørvell-Dahll, svevde rett opp til Spotifys norske førsteplass da han slapp den døsige «Nothing Left» rett før julimåneden sovnet inn. 

Men det ble en tidlig tur sørover på listen for tredjesingelen i forhold til de lenger regjerende «Firestone» og «Stole The Show». 

Den hadde nok klart å klamre seg til tronen en hel måned om det ikke var for at Justin Bieber slapp «What Do You Mean?» sist fredag - en låt som ikke bare er inspirert av den tropiske «plinky plonky»-lyden á la Kygo, men også emulerer den på friskere vis. 

Det skal derfor litt til for at «Here For You», Kygos fjerde single på under et år, klarer å vippe Bieber av toppen med det samme. 

Det mest merkverdige med den nye låten er at bergenseren endelig gir plass til en kvinnelig vokalist. 
Det er første gang siden remiksen av «Cut Your Teeth» av Kyla La Grange, en låt som da glimret med det sterkeste lydbildet Kygo hadde mikset frem. 

Ella Henderson, som få vil kjenne igjen fra britiske «X-Factor», gjør et hederlig forsøk på å føle en tekst som i utgangspunktet er blottet for følelser. 
Hun har en sjelfull karakter i stemmen, ypperlig for pophouse med en Sia-vri som tidvis besøker lytterens ryggrad - men briten frasererer rett og slett for mye. 

«Yoohoo»-ene hennes blir så påtrengende at man begynner å savne Will Heards tafatte sanginnsats. 
