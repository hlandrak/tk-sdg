Starten på noe stort
Sola er på vei til å gå ned bak åskammen når Hozier fremfører «Take me to Church» med fullt kor i bakgrunnen. 
I kveld besto koret av hele Skral-publikummet. 

Andrew Hozier-Byrne spratt opp på hitlistene i fjor med singelen «Take me to Church», og ble en publikumsyndling fra første stund. 
25-åringen fra Irland har kun rukket å gi ut ett album hvor de fleste andre låtene ikke kan måle seg med hit-singelen. 
Vil han klarer å overvinne publikum, eller vil de bare bli stående å vente på den ene sangen de kan? 

Konserten starter med låten «Angel of Small Death & the Codeine Scene», og han har med seg fullt band samt cello og to kor-damer. 
Selv står han for gitarspillet. 
Det låter massivt og samspilt. 

Hozier synger helt perfekt og har en helt særegen stemme med en sår knekk. 
Det er en fornøyelse å høre på, og man føler en trygghet gjennom hele konserten. 
Dessverre drukner han noen ganger litt i lydbildet og publikum sitt ivrige prat. 

Hozier er flink til å få med oss, og på låten «To Be Alone» får han publikum med på å synge. 
Med sine melankolske melodilinjer, seige rytme og amerikanske sound får vi følelsen av å være i de dype sørstatene. 

Selv om Hozier ikke har så mange kjente låter på repertoaret, er de han fremfører enkle og lett å like. 
Han får nok derfor med seg flere i publikum, men det er også de som er mer opptatt med å prate. 
«It Will Come Back» er en av konsertens mest anonyme låter hvor folkets konsentrasjon svinner hen. 
Den mer gladstemte «Someone New» får oss heldigvis fort til å danse med igjen. 

«It's just for funzies», forteller Hozier før han setter igang med Ariana Grande sin låt «Problem». 
Coverversjonen er kul og får nok enda flere i humør. 
Når hiten kommer, er selvfølgelig alle i ekstase. 

Hozier er en perfekt festivalartist, men han trenger noen flere låter i bagasjen. 
Fortsetter han å levere like godt materiale fremover vil han nok bli en av de beste, og vi kan si «jeg så han allerede på Skral i 2015». 
