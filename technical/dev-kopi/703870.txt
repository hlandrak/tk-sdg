Mer enn en medhjelper
Emmett Kelly er mest kjent som sidekick, men tåler å stå i rampelyset. 

The Cairo Gang var en gruppe britiske etterretningsagenter i Dublin, hardt rammet av IRA i 1920. 
Drapene innledet Bloody Sunday, en vesentlig del av den irske frigjøringskrigen. 

Hva dette har å gjøre med et band fra Van Nuys i Los Angeles å gjøre, aner jeg ikke, men Kelly er i det minste et irsk navn. 
Emmett Kelly i dette tilfellet. 
Han har jobbet jevnlig med Bonnie "Prince" Billy og Angel Olsen, men har også hatt sitt eget band gående i ni år. 

The Cairo Gang åpner med slackerrock i "An angel, a wizard", endrer brått kurs mot tidlig Beatles i "Be what you are" og havner et sted midtveis med "Sniper". 
Deretter får vi Kinks-lyd i "She don't want you". 
Slik fortsetter det. 
"A heart like yours" likner Byrds, med Rickenbacker-gitar og tamburin. 
Og du er jo nødt til spille en sang med tittelen "Gangsters holding hands". 
En fin låt for øvrig, som de andre her. 

Platen er spilt inn på reisefot, i stor grad med Kelly alene i rommet der han korer seg selv. 
Litt hjelp får han likevel på enkelte kutt, av trommis Marc Riordan og bassist Joshua Abrams. 
Sistnevnte hører du som eneste komp på intime "Some other time", en skjør og vakker versjon av Leonard Bernsteins sang fra musikalen "On the town" (1944). 

Dette er ikke den mest strukturerte platen du vil finne i 2015, men sangene tåler repeat-knappen og Kelly kommer langt med en solid dose sjarm. 
På tide å rette oppmerksomheten mot det som helst har vært registrert på plater fra Bonnie "Prince" Billy som "& the Cairo Gang". 

Beste spor: 
"An angel, a wizard", "A heart like yours", "Ice fishing", "So what? 
Who cares?". 
