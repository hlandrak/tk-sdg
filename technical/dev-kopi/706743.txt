–Få deg en elsker 

BOK: 
Den strevsomme veien fra jente til voksen i sære familieforhold på 1960-tallet. 

Toril Brekke: 
Kobrahjerte. 
Roman. 
282 sider. 
Aschehoug. 

Toril Brekke (1949, debut 1976) er en av flere som nå er i ferd med å skrive romanserier – gjerne i jeg-form - der hovedpersonene er jevngamle med forfatterne selv og med mer eller mindre identifiserbare selvbiografiske trekk. 
Vinterens «Kobrahjerte» er i så måte en fortsettelse av «Alle elsket moren din» fra 2017, der Jeg heter Agathe og vokser opp i Oslo med sin distansert sjøloppslukte mor, sine morforeldre samt sin snaut ti år eldre «onkel Jannik», mens hun aldri får svar på hvem hennes biologiske far er. 

«Kobrahjerte» utspiller seg noen år seinere. 
Nå har også pianistmora flyttet fra landet, og mens også Jannik er ute, har den cp-rammede nabogutten Grim – så vakkert skildret i den første romanen – blitt voksen mann med diplomatstilling i Paris. 
Han skal fortsette å spille en viktig, om ikke særlig troverdig, rolle i Agathes uti romanen. 

Toril Brekke er ikke alltid så god på plott, og her er det som om hun ikke riktig stoler på at «Kobrahjerte» vil fungere som frittstående fortsettelse av «Alle elsket moren din», og bruker mye plass til å skrive karakterene inn fra det første bindet, med Agathe selv og det franske søskenbarnet som de tematisk fornemste personene. 

Forfatteren sliter også med å skrive flere emnekranser sømløst sammen, der den viktigste handler om den besværlige og smertefulle prosessen det er for Agathe å vokse seg fra å være en famlende, usikker ungdom mot å bli en voksen kvinne, den andre å finne seg en deltakerplass i dagens aktuelle politiske debatter i et tiår med Vietnamkrig, kamp mot atomvåpen, ungdommelig radikalisering, kvinnemotstand mot mannemakt, alt i en antiautoritær motkultur som skulle gjøre «68» (og Club 7) til et (lokalt) begrep. 

Best fungerer skildringen av 16-årige Agathes iherdige forsøk på å etterkomme det franske søskenbarnets ordre til henne: 
«få deg en elsker», i en røre av villighet, vemmelse og uvitenhet, forførelse og deflorering hjemme i Oslo. 
Mens den franske kusinen selv viser seg å være et traumatisert offer for en påtvungen forlovelse med sønnen av en vietnamesisk forretningspartner av faren, og altså et offer både for interkontinental imperialisme og kapitalisme – hvis man ønsker å dra det så langt i en roman som inniblant er mer pekende «pedagogisk» enn fortelling. 
