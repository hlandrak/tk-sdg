Blodig sirkus i Sandnes
Døden lurer i kulissene mens Veislakt raser i vei. 

Veislakt: 
"Sandnes Undergrunn Cirkus & Kabaret" (Rob Mules) 

Ideen er strålende. 
11 kutt om et undergrunnssirkus i Sandnes. 
Tungtrockende Veislakt fra samme by har aldri spart på kruttet, og her er det full fyr fra første stund. 

I tittelkuttet ønskes vi velkommen til popcorn, sukkerspinn og drømmer, før "Alle mann alle" tar av gårde som et Kaizers med rakett i baken. 

Veislakt har trykket opp tekstene, og takk for det. 
"Alle mann alle" åpner slik: 

Klarsynte Klara komme 

med sin sau 

Hu kan spå i ullå 

når me får en avgåtte Listhaug 

Sylvi Listhaug forlot ministerposten før Klara rakk å rote ferdig i ulla, men verset er herlig likevel. 

Deretter møter vi sjøløvene "Franz, Frank & Han Andre". 
Han Andre heter Satan, uten at grunnen utdypes. 

Et sirkus trenger klovner, en rolle som fylles av tre brødre fra Russland i "Klovnene". 
Med vodka i blodet kan det fort gå galt, for klovner er skapninger fra den mørke siden. 

Sanden begynne å bli litt rød 

du kan se de begynne å blø 

Med kver si jernstang fyre de te 

Asiatiske akrobater gjør seg klare i "Øynene". 
Høgt onna taket, de sveve i loftå. 
Tittelen "Blod i manesjen" lover ikke godt. 
Villdyret mener at mennesker smaker som kylling, og det har sine instinkter i behold. 

Din pisk og din stol 

Du burde hatt automatpistol 

Eg har kvesst mine klør 

kun for deg 

Publikum roper på "mere blod", men orkesteret spiller opp og de sjonglerende 3 Spisse Menn kommer inn. 
Sangen heter "Lyse dagen", som rimer på kjenne det i magen. 
Ikke alt er som det skal være i sirkuset. 

"Skammen" følger, om elefanter som får smake kjeppen. 

Majesteter dømt nord og ner 

"To alkoholiserte russere" er to av klovnene, Vlad og Jurij. 
De slåss om sirkusets sterke mann, eller dame. 
Tore-Brit er tvekjønnet med hipsterskjegg og mye muskler. 

Tore-Brit lyfte ei ku 

Lett stjåle ifra Vigrestad 

"Tro & håp" hjelper ikke, og folk ler av skadene. 
"Inferno" venter. 
Klovner i kamp, vodka som flyter utover og en gnist i aggregatet. 

Panikken stige 

Folk de skrige for full hals 

Redd seg sjøl de så kan 

For teltet står i full brann 

Veislakt har lagd en plate med et frodig galleri og en sammenhengende historie. 
Som alle gode historier, sier den noe om oss alle. 
Vi holdes i sjakk med sukkerspinn og sirkus. 
Vi lar oss underholde helt til det for sent og teltet tar fyr. 

Det ulme, det brenne 

Det eskalere her inne. 

Musikalsk pumper Veislakt ut omtrent den samme tungrocken som før, med noe mer metall og mindre pønk. 
De kunne for så vidt latt sirkuset påvirke musikken mer, men samtidig er det mye godt å si om kompromissløshet. 

René Undem startet bandet som et enmannsprosjekt på Hommersåk lille julaften 2012. 
Bortsett fra intro og outro av Kenny Garner har han lagd all musikken. 
Gitarist Mads Arild Hamre, bassist Stian Askeland og trommis Tommy Utsola er med. 

Tidligere Purified In Blood-vokalist Glenn Cato Rasmussen er produsent, mens Garner, Jørgen Aasland, Arvid Tjelta, Fredrik Undem og Kine Ødegård Larsen bidrar underveis. 

Veislakt er en semitrailer på vei mot stupet, med gasspedalen i bunn. 
Krasj og brenn på beste vis. 

Beste spor: 
"Alle mann alle", "Klovnene". 
