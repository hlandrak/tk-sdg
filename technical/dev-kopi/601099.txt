Sjokkerende om USAs kullindustri
Boka tar parti for den vanlige mann, og særlig kvinne, mot de store, ansiktsløse systemene. 

Amerikanske John Grisham er kjent som en god spenningsforfatter, med mer enn 100 millioner solgte bøker; mange av dem solgt i Norge. 
Denne gangen har han utgitt en drøy bok på over 450 sider som handler om kamp mot USAs rå kullgruveindustri. 
Boka har en klar tendens i det den tar parti for den vanlige mann, og særlig kvinne, mot de store, ansiktsløse systemene. 

Vi møter en ung, kvinnelig jurist som mister jobben i et gigantisk advokatfirma i New York som følge av finanskrisa, som avsløres på sitt mest brutale. 
Hun havner i en veldedig organisasjon langt oppi Appalachia-fjellene i Virginia der hun et år skal drive fri rettshjelp for folk som i USA ofte kalles «white trash», arbeidsledige, desillusjonerte hvite uten fremtidshåp med ødelagt helse og skakkjørte samliv. 

Den ungen juristen vikles inn i avsløringer av den amerikanske gruveindustriens kynsime med skyting, mord og en dose sex (litt stolprete beskrevet). 

Det er selve plottet som bærer denne boken, mer enn fortellerteknikken. 
Handlingen er spennende, og avsløringen av hvordan gruveindustrien faktisk opererer i USA er sjokkerende. 
Det er uforståelig hvordan et sivilisert land som USA har latt en industri fullstendig vandalisere både naturen og menneskene i industriens nærområde. 
Fjelltopper sprenges i fillebiter og etterlates som svære kratere med svart kullsørpe som forurenser drikkevannet og påfører menneskene kreft og andre dødelige lidelser. 

Rent tekstmessig er denne boka svært enkel, skrevet kronologisk med synsvinkelen liggende fast hos vår heltinne. 
Her er verken formmessige eller språklige blomster — i en nøktern og refererende skrivemåte der vi bare unntaksvis får tilgang til folks tanker. 

Om en skal innvende noe mot boka er det at de litt for lange og litt for inngående, gjentatte beskrivelsene av såvel menneskelig som naturmessig elendighet, tidvis innbyr til å blades forbi, ettersom en vet hva som står der. 
Så boka kunne med fordel vært kortet ned, slik en kan si om mang en bestselger som kommer fra USA. 
