Bokanmeldelse:Øystein Wiik: 
«Skorpionen» 

Øystein Wiik advarer om farene ved vår elektroniske avhengighet i sin nyeste krimthriller, hvor han også tar livet av Telenor-sjefen. 

Et skremmende virus blir Telenor-sjefens bane, og politiet, med Catherine Price i spissen, spør seg om dødsfallet kan ha sammenheng med at mannen var mistenkt for grov korrupsjon. 

Svaret kan ligge om bord på linebåten «Skorpionen», en skute som blant annet er mistenkt for å drive med ulovlig tyvfiske. 
Men båten huser også en kvinnelig mafiaorganisasjon, «De kaukasiske søstrene», som er ute etter en ny verdensorden. 

Wiiks krimhelt Tom Hartmann kastes inn i handlingen når han redder en ung, traumatisert asylsøker fra drukningsdøden på Rjukan. 
Etterpå får han i oppdrag av etterretningstjenesten å infiltrere mafiaorganisasjonen. 

For å gjøre dette må han også gjøre seg kjent med «The Darknet». 
Et område på internett hvor vanlige mennesker sjelden ferdes. 

«Skorpionen» er en klassisk «Wiik-thriller. 

Plottet er et av hans mer komplekse og inneholder flere overraskende vendepunkter. 
Ingredienser som hemmelige forskningsprosjekter, skurker som går til de verste ytterligheter for å nå sine mål, en helt som kastes ut i halsbrekkende situasjoner og får gå til sengs med vakre kvinner, gir følelsen av å se en James Bond-film. 

Det er så leseren blir litt svett av alle trådene som legges ut. 

Men Wiik er en rutinert forteller, han kan sitt thrillerhåndverk og det hele veves godt sammen mot slutten av boken selv om det blir noe heseblesende over enkelte av oppklaringene. 

Om forfatteren: 

Den overdrevne, nærmest burleske fortellerstilen er blitt et av Wiiks viktigste kjennetegn. 
Han skriver kraftfulle krimoperetter og overgår gjerne Nesbø i makabre voldsskildringer. 

Likevel er det ikke i de mest voldsomme scenene Wiik er på sitt beste. 
I «Skorpionen» er det skildringene av flyktningjenta Najas opplevelser som står klarest frem. 
Det er nært og godt skrevet, bevegende og dessverre veldig aktuelt. 

Ny Harry Hole i mars: 
Harry Hole må løse Tinder-drap 

For der hvor Wiiks tidligere bøker stort sett har vært preget av action og underholdning dreier «Skorpionen» i en mer samfunnskritisk retning. 
Boken har et viktig budskap og kommer med skremmende profetier. 

Internett er med på å gjøre vår hverdag enklere, men nettet kan også drepe. 
Ved hjelp av et par tastetrykk kan noen med onde hensikter ta kontroll over hele livet ditt, kanskje over hele verden, for makten ligger hos dem som har den riktige informasjonen og teknologien. 

En nifs avslutning understreker bokens budskap. 

Wiik antyder også på bokens siste sider at han nå vil lede Tom Hartmann i en ny retning. 
Som karakter holder Hartmann seg så vidt flytende i denne boken, hvor all dramatikken er i ferd med å drukne ham. 

Jeg skulle gjerne sett at Wiik utfordret seg selv ved å regissere Hartmann i et mindre spektakulært, men like aktuelt og sidevendende plott neste gang. 
Den samfunnskritiske stilen kler Wiik godt, og gjør «Skorpionen» til en thriller som setter spor hos leseren lenge etter at adrenalinet har lagt seg. 

ELIN BREND BJØRHEI 

Hør intervju med svenske Tom Malmquist som opplevde å miste sin samboer Karin få dager etter at datteren Livia blir født. 
Om grenseløs sorg, døden - og livet som går videre: 

Soundcloud: 
Tom Malmquist om grenseløs sorg og nytt liv 
