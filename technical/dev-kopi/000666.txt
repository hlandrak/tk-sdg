Transformers:Fall of Cybertron 

Maskinporno for fansen. 

Transformers-filmene har blitt anklaget for å symbolisere alt som er galt med amerikansk actionfilm. 
Dataskapte effekter og maskiner fyller lerretet til fordel for ekte personer som sparker ræv. 

Derfor er det kanskje like greit at Transformers: 
Fall of Cybertron er noe så heldigitalt som et spill. 

I denne direkte oppfølgeren etter War for Cybertron-spillet, setter historien fokus på borgerkrigen mellom Autobots og Deceptions. 
Sistnevnte krever total underkastelse fra førstnevnte, alternativet er total ødeleggelse. 

Du får ta kontroll over en lang rekke og varierte roboter i tredjepersonsperspektiv og må slåss deg i typisk eventyrstil gjennom store mengder metall. 

Trege kamper og treg fortelling 

Spillet starter tregt. 
Fortellinga bruker i overkant lang tid på å dra seg til. 
Historien er nemlig absolutt verdt å få med seg, spesielt for barn av 80-tallet som vokste opp med kampen mellom de gigantiske robotene. 

Sammen med et noe middelmådig kampsystem gjør dette sitt for at du må ha tålmodighet for å få med deg de virkelig storslagne sekvensene i spillet. 

Variasjonen blir større etter hvert som fortellinga skrider frem, og variasjonen i fiendene du møter gjør at det likevel ikke blir repeterende. 
De begrensede mulighetene i kampsystemet veies også opp med at du har stor valgfrihet i hva slags type figur du vil ha. 
Ønsker du en nærkampsrobot eller en med raketter, det er opp til deg og din spillestil. 

Høydepunktet ved siden av historien og avslutninga, er samarbeidsdelen av spillet. 
Her kan du ta med deg venner, via Xbox Live, PSN eller på PC, ut i kamp mot bølger av fiender. 

Vokste du opp med Transformers og drømte om episke kamper mellom de gode og onde robotene? 
Da behøver du ikke lete lenger, Fall of Cybertron tilfredsstiller dine våteste drømmer. 

Når oppdaget du Transformers for første gang? 
Legg inn dine minner under traileren til spillet. 
