Norskbygget billig-DAC leverer varene
TEST: 
Henry Audio 128 mkII USB-DAC. 

For 37 år siden kom det et produkt som snudde opp ned på det norske hifi-markedet: 
NAD 3020. 

Den lille integrerte forsterkeren var utviklet av nordmannen Bjørn Erik Edvardsen, og kostet rundt en tusenlapp. 

Effekten på 2 x 20 watt var jo ikke stort, men du verden som den låt! 
Selv med høyttalere i den øvre ende av prisskalaen imponerte den lille tassen. 

Nå tyder alt på at vi har fått et slikt produkt igjen. 

Jubel fra hifi-pressen 

En liten «norsk» metallboks har nemlig fått svært positive omtaler både i Norge og i utlandet, og har nå kommet i versjon 2. 

Henry Audio holder til på Hvalstad i Asker. 
Her sitter ingeniøren Børge Strand-Bergesen og utvikler USB-DAC-er (som produseres på Filippinene) ved siden av sin faste jobb. 

Han baserer seg på åpen kildekode, slik at andre som har lyst kan fikle med produktene. 

En DAC (digital-analog omvandler) gjør signalene fra en PC eller annen digital lydkilde om til vanlige, analoge lydsignaler før de havner i høyttaleren eller hodetelefonen din. 

De som har behov for en DAC som både kan takler CD-spillere via koaksial- eller optisk utgang og netttverksspillere som Sonos og Denon Heos, må som oftest ut med flere tusenlapper. 

Går på USB-strøm 

Rene USB-DACer er rimeligere. 
Noen, som norske Hegels Super og amerikanske Audioquests Dragonfly, er primært beregnet for hodetelefoner. 

Andre, som østerrikske Pro-Jects USB Box og norske Pinells DAC Mini (utgått), er beregnet til å sette mellom PC og forsterker - enten du bruker hodetelefoner eller høyttalere. 

Henry Audio DAC-en er av den siste typen, men trekker i motsetning til mange av konkurrentene all strøm fra USB-kontakten. 

Ikke billigst, men oi! så bra! 

Det finnes USB-DAC-er som ligger flere hundre kroner under de 1.800 kronene Henry Audio USB-DAC 128 mkII koster, så slik sett er den kanskje ikke akkurat rasende billig. 

Men skepsisen forsvant da vi koblet vi den mellom vår MacBook Air og et voksent stereoanlegg. 

Alle de tradisjonelle hifi-kvalitetene var på plass: 
Saftig og stram bass, masse detaljer, oppløst topp og fjellstøtt stereobilde. 
Her var det mye å glede seg over og lite å klage på. 

Vi prøvde oss fram med mange typer musikk, og resultatet var alltid det samme. 

Denne lille dingsen som får strøm utelukkende fra USB-kabelen låter bedre enn det den har lov til for 1.800 kroner. 

Spotify, som ikke akkurat egner seg til finlytting, fikk et skikkelig løft. 

Men det var først med lokalt lagrede filer i CD-format eller høyere (24/96 og 24/192) at Henry-en at vi virkelig merket hvordan den virkelig tryllet fram detaljer og luft mellom instrumentene. 

Sammenlignet med de dyre 

Vi hadde ikke Pinells Dac Mini tilgjengelig i denne runden, og sammenlignet i stedet med to andre DAC-er vi bruker litt om hverandre til hverdags: 
Hegels HD11 og Musical Fidelity M6. 
Nye kostet de henholdsvis 6.000 og 25.000 kroner. 

Henry-DAC-en kommer svært nære Hegel-DAC-en. 
Så nære at vi er fristet til å si at du kan spare deg de ekstra tusenlappene dersom du ikke spiller musikk fra noe annet enn PC/Mac. 
Litt strammere i bassen er nok Hegel-en, og toppen er mer behagelig avrundet. 
Men nøytraliteten og detaljnivået har de to DAC-ene felles. 

Musical Fidelity er noe for seg selv, og det er få andre som lager utstyr som låter slik. 
Her kan ikke Henry-boksen holde følge ned i kjelleren. 
Tendensen M6 har til å helle fløte over musikken mangler derimot helt hos Henry. 
Kanskje er det en fordel - her er det snakk om smak og behag. 

Litt vrient på PC 

Vi koblet også Henry-boksen opp mot en Pro-Ject Head Box hodetelefonforsterker til en drøy tusenlapp. 
Denne er også ett av de beste kjøpene der ute til stasjonært bruk, om hodetelefonene er bra nok. 
Og det er jo Philips Fidelio X2, som vi hadde for hånden på kontoret. 

Her måtte vi imidlertid bruke PC med Windows 7, og da møtte vi noen utfordringer. 

Som med alle andre DAC-er trenger Henry USB-DAC 128 Mk II en driver i Windows, mens Mac-brukere altså går fri. 
Denne driveren kan lastes ned fra Henry Audios nettsider, og fungerte med én gang den var installert. 

Om du ønsker å spille HD-musikk med 24 bit og 96 eller 192 kHz må du her som med Mac trykke på to små knapper på baksiden. 
Først holder du inne «Prog»-knappen til lyset på forsiden skifter fra grønt til rødt og slukker. 
Deretter trykker du på «Reset». 

Det enkleste er ofte det beste 

Merk at bare to mediespillere for PC fungerer om du vil ha HD-lyd med Henry: JRiver og Foobar2000. 

Om du skal tilbake til å spille fra Spotify, Wimp eller filer i vanlig CD/MP3-kvalitet, må du gå runden med «Prog» og «Reset» om igjen. 
Men da virker til gjengjeld DAC-en i alle avspillingsprogrammer, inklusive strømme-appene. 

Det enkleste er altså Mac med Audirvana, et program som spiller alle typer filer og oppløsninger sømløst uten at du trenger å fikle med innstillinger. 

Har du i tillegg et sett med gode høyttalere og en god forsterker fra før, får du et enkelt og vellydende digitalt lydoppsett. 
Og det er jo ikke dårlig til 1.890 kroner. 
