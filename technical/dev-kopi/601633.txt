Allerede et supert band
De er allerede inne på noe stort. 
Og det er nok litt slik som med Honningbarna; du må se dem live for å bli skikkelig glad i dem. 
Fire av fem medlemmer holder på å komme i mål som studenter ved musikklinja i Vågsbygd. 
Vokalist Martin Lie Bøe er året eldre, og uten til forkleinelse av de andre så er det han som står for særpreget til dette løfterike og lovende bandet. 
Han rapper og synger med en autoritet og en selvsikkerhet som vi ikke hører av særlig mange andre 20-åringer. 

Låtene til Cheap Karma er så som så. 
Et par av dem er virkelig gode på denne fire spor lange EP’en. 
Aller best er nok tittelkuttet, fengende og tøff som den er. 
Men allerede på åpneren, «Introducing», blir vi dratt inn i en funky og rocka sfære med stilig vokalarbeid og et band som oser av selvtillit. 
Låten «Mohawk Kickback Thursday» er bare sånn passe interessant, mens «Come And Get It» er det hardeste og mest rocka sporet. 

Det svinger bra. 
Livefølelsen ligger tykt utenpå, og man får lyst til å gå på konsert med Cheap Karma når man hører dette. 
Red Hot Chili Peppers ligger som et tilbakevendende bakteppe på noen av låtene, uten at det gjør så mye fra eller til. 
Spennende! 
