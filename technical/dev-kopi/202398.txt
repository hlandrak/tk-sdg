HP Pavilion Mini 300
Liten og potent PC som er enkel å oppgradere. 

Det dukker stadig opp nye og spennende mini-PC-er. 
Enkelte av dem er mer enn kraftige nok til normale PC-oppgaver og byr på mange tilkoblingsmuligheter. 

I forrige uke så vi nærmere på Beebox fra Asrock, som kunne kobles til tre skjermer samtidig og som allikevel var helt uten vifter. 

Mye kraftigere 

Denne gangen har vi sett nærmere på Pavilion Mini fra HP, som er en langt kraftigere sak med Intel Core i5-prosessor. 
Modellen har vært på markedet en god stund allerede, men har av forskjellige grunner ikke nådd testbenken vår før nå. 

Merk at også Pavilion Mini kommer i tre konfigurasjoner i Norge, hvorav denne er den kraftigste. 

Her er en kjapp oversikt over spesifikasjonene: 

Prosessor: 
Intel Core i5-4200U RAM: 
8GB (maks 16GB, ett spor ledig) Grafikkort: 
Intel HD Graphics 4400 Lagring: 1TB harddisk. 
I tillegg ledig spor for SSD i M.2-utførelse Optisk drev: 
Nei Skjermutganger: 1x HDMI og 1x Displayport USB-porter: 4x USB 
3.0 Kortleser: 
Ja, for SD/SDHC/SDXC-kort Trådløst nett: 
802.11 a/b/g/n (kun 2,4GHz) 
Kablet nett: 10/100/1000Mbps Annet: 
WiDi-støtte, Bluetooth 4.0 OS: 
Windows 8.1 Størrelse: 14 x 14 x 5 cm Vekt: 0,6 kg Pris: 5.990 kr (Elkjøp/Lefdal 25.9.2015) 

PC-en leveres altså med en brukbart rask prosessor - mest kjent fra bærbare PC-er, der den har vært en gjenganger i halvannet år - blant annet på ultraportable i prisklasse 6-10.000 kroner. 
At den ikke er fra siste generasjon i5 skyldes at modellen har vært på markedet en god stund. 

8GB RAM som enkelt kan dobles er bra, og maskinen leveres også med en romslig harddisk. 

Den kan kobles til to skjermer samtidig, hvorav én kan ha inntil 4K-oppløsning, takket være Displayporten. 

At det trådløse nettverkskortet verken støtter den nye AC-standarden eller 5GHz-båndet, kan være et ankepunkt for noen. 
Da er det greit å vite at du alternativt kan få inntil 1000Mbps overføringshastighet via Ethernet-kabel. 

For øvrig er det positivt at alle USB-portene er versjon 3.0. 

Kompakt sak 

Maskinen er litt større enn den nevnte Beebox og Intels NUC, men er fortsatt meget kompakt med sitt fotavtrykk på 14 x 14 cm. 
I fronten sitter to USB-porter og av/på-knappen, kortleseren sitter på siden, og øvrige tilkoblinger sitter i bakkant. 

Hvis vi skulle pirke på noe her, måtte det være at det hadde gjort seg med en hodetelefon-utgang i fronten i tillegg. 

Veldig enkel å oppgradere 

En positiv detalj ved denne PC-en er at den er svært oppgraderingsvennlig. 
Vi har allerede nenvt at minnemengden enkelt kan dobles takket være at det er et ledig minnespor. 
I tillegg kan både harddisk og trådløst nettverkskort oppgraderes på minutter. 

Gummiplaten på undersiden er bare kneppet på plass, og ved å løfte på den, får du tilgang til tre skruer. 
Når disse er løsnet, kan du enkelt løfte toppen fra bunnplaten og få direkte tilgang til hele innmaten. 

Her fant vi også ut at i tillegg til harddisk/SSD i vanlig 2,5"-utforming, har et ledig M.2-spor for en SSD. 

PRO-TIPS: 
Setter du inn en M.2-type SSD og angir den som systemdisk i BIOS, for deretter å installere Windows 10 fra bunnen av, kan du forbedre totalytelsen betraktelig. 

Slik er den i bruk 

Rett ut av esken vil vi karakterisere opplevelsen temmelig midt på treet. 
Den løser alle normale PC-oppgaver uten særlige anstrengelser, og tåler fint å kjøre flere programmer samtidig. 
Grafikkytelsen er ikke god nok til avanserte 3D-spill, men avspilling av 4K-videoer på YouTube er overhodet ikke noe problem: 

Det som imidlertid kan være et ankepunkt, er det trådløse nettverkskortet fra Broadcom. 
Det har ikke noen imponerende rekkevidde, og støtter heller ikke 5GHz-nett, så det kan også være et aktuelt punkt å oppgradere: 

Passmark PerformanceTest ble brukt til å måle prosessor- og harddiskytelse. 
Her fant vi ut at ytelsen ligger litt under snittet for denne prosessoren, muligens er den klokket litt ned for å unngå overoppheting. 
Forskjellen er imidlertid ikke så stor at vi tror det vil være særlig merkbart under normal bruk. 

Harddisken har en lese- og skrivehastighet på rundt 100MB i sekundet, og det er som ventet for en 2,5-tommer harddisk av denne typen. 
Den kan vise seg å bli en flaskehals, og da kan en SSD være den aller smarteste oppgraderingen. 

Vi legger også til at støynivået er meget lavt, det eneste man hører under normal bruk er en lav summing fra harddisken. 
Overflaten blir heller aldri særlig varm. 

Bør rydde litt 

Maskinen leveres med Windows 8.1 og en god del (demo-)programvare innabords, flere av dem kjører i bakgrunnen og spretter opp med tilbud og varsler. 
Vårt tips er å gå nøye gjennom og deaktivere/avinstallere det som ikke er interessant for deg - noe vi har god tro på vil gjøre totalopplevelsen bedre. 
Les også vår artikkel om hvordan du kan få hjelp til å gjøre denne jobben. 

Merk videre at du kan oppgradere til Windows 10 kostnadsfritt frem til neste sommer, noe vi absolutt vil anbefale. 
Da kan du senere også velge å installere Windows 10 fra bunnen av, ved å følge vår guide. 

Konklusjon 

HP Pavilion Mini er en kvikk og godt utstyrt liten tass, som byr på mer enn god nok ytelse til de aller fleste behov. 
Den er også svært oppgraderingsvennlig. 

Det største ankepunktet er det trådløse nettverkskortet, som kan bli en flaskehals, spesielt hvis du har rask internettlinje og plasserer PC-en et godt stykke unna aksesspunktet. 
En annen ting vi ønsker å bemerke er at 5.990 kroner er ganske mye penger. 
Er du fortrolig med å sette inn en disk og kjøpe og installere Windows 10 selv, får du både nyere maskinvare og mer for pengene ved å velge for eksempel denne Intel NUC-en. 

Hvis du derimot bare ønsker å sette stikkontakten i veggen og starte på jobben, er Pavilion Mini slett ikke noe dumt valg. 

HP Pavilion Mini 300-050no 
