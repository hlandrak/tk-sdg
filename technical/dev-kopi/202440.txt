TEST:Samsung UE55JS8005 

Er du skeptisk til bueformen? 
Da er det bare å glede seg, for nå kommer den populære 8-serien fra Samsung i en helt flat versjon. 
Her er vår dom. 

Da Samsung lanserte årets 9000-serie her til lands, ble 8-serien redusert til «nest beste» alternativ fra den sør-koreanske TV-giganten. 
I vår bok er likevel 8-serien en svært god miks med tanke på pris, finesser og bildekvalitet. 

Den første modellen (8505) kom imidlertid kun i buet versjon og det er det ikke alle som ønsker seg. 
Faller du i den kategorien er det altså dagen modell, den flate JS8005 som er aktuell. 

Hva får du? 
Design & førsteinntrykk 

Dette er altså en 55-tommers LED-TV med 4K-oppløsning, med omtrent alt det du trenger av finesser og funksjoner. 
Som forventet er TV-en utstyrt med Samsungs eget operativsystem Tizen (jada, det er litt morsomt...), og den blir levert med to fjernkontroller: 

En klassisk fjernkontroll og en mindre pek-og-klikk-versjon som fungerer glimrende når du først har kommet inn i bruken. 

Bortsett fra å konstatere at NRK-, HBO- og Netflix i 4K-appene fungerer like kjapt som vi forventer i dag, har vi imidlertid ikke gått så grundig inn i smartTV-funksjonene denne gang: 

Vår testmodell ble nemlig levert med fjernkontroller med koreanske tegn, men det slipper du selvsagt hvis du kjøper TV-en. 

Designet må likevel nevnes, for dette kan Samsung: 

JS8005 er ganske enkelt en svært slank og elegant kant-LED modell med en klart høyere materialkvalitet enn på de rimeligere modellene. 
Som forventet leveres den med en ekstern koblingsboks (= Mini Connect) der alle tilkoplingene gjøres. 

Dette gjør jo at du får en ekstra boks å forholde deg til, men den er som sagt liten og enkel å skjule, og gjør det langt enklere å minske kabelsalaten bak og rundt TV-en. 

Bildekvalitet 

Nå som Samsung også har en toppmodell med ekte bakgrunnsbelysning, den råsterke Samsung 9505 og Oled-modellene med 4K som er å finne i butikken, velger vi denne gangen å begynne med det som burde vært bedre: 

For uansett hvor bra UE55JS8005 er, så er den en klassisk kant-LED-modell med de svakhetene slike modeller gjerne har: 

Skrur du av lyset i rommet helt og leter etter svakheter vil du altså kunne se litt ujevn lysfordeling og lysgjennomtrenging fra LED-diodene. 
Innsynsvinkelen kunne også vært bedre, så dette er altså en TV der du får desidert best bildekvalitet om du sitter rett foran TV-en i riktig høyde. 
Vi konstaterer også at det blanke panelet til Samsung gir litt mer gjenskinn enn blant annet erkekonkurrenten Sony X85C. 

Men så over til det positive, for i en vanlig belyst norsk stue er det vanskelig å ikke bli sjarmert av JS8005: 

Sortnivået oppleves som meget godt, og detaljnivået er bra selv i mørke skyggepartier. 
Ja, på høyoppløst innhold gir det ganske enkelt bildet en ekstra dybde som det er lett å bli glad i. 
Merk deg at 8-serien nå er utstyrt med det Samsung kaller for et SUHD-panel, som på norsk vil si at panelet har en økt fargedybde og klarer å gjengi høyere lysstyrke enn fjorårsmodellene. 

Nå skal det sies at dagens bildesignaler ikke klarer å skvise ut denne ekstra fargepaletten, så her må TV-ens prosesser hjelpe til med å legge på noen ekstra fargenyanser. 
Vår påstand er uansett at fargegjengivelsen har et lite hakk mer å gå på enn flere av konkurrentene. 

Denne Samsungen er også en av våre favoritter når det gjelder å gi glidende bevegelser selv i de raskeste actionsekvensene. 

Vi nevnte lysgjennomtrenging på minuspunktet over, men her er det verdt å få med seg at Samsungen var mindre plaget av dette enn Sony X85C, så ved vanlig bruk vil vi faktisk ikke se på dette som noe problem. 

Konklusjon 

I skrivende stund ligger JS8005 ute til rundt 16.000 kroner, noe som plasserer den litt over Sony X85C. 

Av de to er det likevel Samsungen som er vår favoritt: 
Vi synes ganske enkelt at designet er hakket finere, vi synes også appene jobber hakket kjappere - og at menysystemet er enklere å forstå. 
Begge de to konkurrentene gir deg forøvrig et utvidet fargerom (SUHD vs Sonys Triluminos), men lysstyrkemessig ser det ut til at Samsung har mest å gå på. 

Samsung UE55JS8005 

Ja, det største minuset med den flate Samsung JS8005 er ganske enkelt at du ikke får den i mer enn 55-tommers størrelse. 
Det hadde den nemlig fortjent. 
