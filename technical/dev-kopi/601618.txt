Altoppslukende
Norske Jaga Jazzist har holdt på i hele 21 år men klarer fortsatt å utvikle seg og holde musikken aktuell. 
Deres nye album «Starfire» er intet unntak. 
Bandet med søsknene Martin, Line og Lars Horntvedt i spissen leverer fortsatt fusjon av rock og jazz, men denne gangen er lydbildet mer dystert og elektronikabasert enn tidligere. 
Mørke riff, vrengte synther og harde trommerytmer preger store deler av låtene. 
De bruker lang tid på å bygge opp musikken med nye elementer for så å forandre lydbildet helt, noe som gjør at albumets fem spor alle tikker inn til over seks minutter. 
Visse riff blir kanskje noe langtekkelige, men som regel er de så fengende at du aldri får nok. 

Selv om Jaga Jazzist hele tiden fornyer seg selv, har de en tydelig sound som gjør dem særegne og ikke minst gjenkjennelige. 
Det er sært og utforskende, men samtidig fengende, og når de først gir på, så er det få som klarer å groove så bra som dette. 

Dette er låter som krever full konsentrasjon fra lytteren, og det er først da man klarer å nyte musikken helt. 
Etter et par gjennomlyttinger åpner det seg for deg 
— Jaga Jazzist sitt finurlige, spennende og altoppslukende musikalske univers. 
