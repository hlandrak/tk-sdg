Sony Xperia Z3+
En beskjeden oppgradering av en av fjorårets beste toppmodeller. 

Sony har tradisjon for å slippe nye toppmodeller cirka en gang i halvåret, noe som gjør at det ikke blir så mange nyheter fra gang til gang. 

Da vi testet Xperia Z3 i fjor høst, lå den i toppsjiktet på alle områder. 
Den hadde en meget god skjerm, svært godt batteri, svært god ytelse og et meget bra kamera - i tillegg til at den var vanntett. 

Oppfølgeren Z3+ byr ikke på de store forbedringene i så måte, på både godt og vondt. 

Eneste i sitt slag 

Nå som Samsung droppet å lage Galaxy S6 vanntett, sitter Sony igjen med sitt trumfkort om å være eneste mobilprodusent med en flaggskip-mobil som tåler vann. 

Samsung har argumentert med at det ikke var mulig å få til en like tynn og eksklusiv design på S6 om den skulle vært vanntett. 

Litt mer praktisk 

Sonys mobil er ganske slank og elegant likevel, med en nyvinning på designfronten ved at den ikke lenger har en luke foran USB-porten. 

Nå er det kun én luke du er nødt til å forholde deg til, den til SIM- og minnekort, og den åpner man strengt tatt ikke så ofte. 

Dette gir i større grad en praktisk, mer enn en estetisk gevinst. 

Jo visst er det i-landsproblem, men det er kjedelig å måtte åpne og lukke ei luke hver gang man skal stikke inn eller dra ut ladekabelen, noe i hvert fall vi gjør daglig. 

Det eneste du må passe på nå, er at USB-porten er helt tørr igjen før lading. 

Like elegant 

Z3+ er like pen som forgjengeren, med avrundet metallramme rundt telefonen og en for- og bakside i herdet glass. 
Den er en smule tynnere og lettere (0,4mm og 8 gram er slanket vekk), men forskjellen er knapt merkbar. 

Samtidig som den ligger godt i hånden, er glasset på baksiden er relativt glatt, så på visse underlag oppfører den seg som et såpestykke. 

Vi har lagt den fra oss på bord som ikke er helt i vater, og opplevd at den sklir og sklir til den til slutt deiser i bakken, heldigvis uten å gå i stykker. 

Ved lanseringen fortalte Sony at rammen ikke lenger går i ett med glasset, men stikker litt opp, nettopp for å beskytte glasset slik at det ikke like lett kan knuse. 

Dette er noe vi har fått mye tilbakemeldinger om på tidligere modeller, og vil være en god nyhet dersom det fungerer slik Sony sier at det skal fungere, men er selvfølgelig vanskelig å utføre en pålitelig test av. 

Fortsatt kjapp 

Den største oppgraderingen innvendig i Z3+ er at prosessoren er oppgradert fra en firekjerners Snapdragon 801 til en åttekjerners Snapdragon 810, som er blant det kraftigste på markedet nå. 

Ytelsen er det lite å utsette på, og den scorer jevnt over svært høyt i ytelsestestene. 
Også i bruk flyter det meste glatt. 

Telefonen blir imidlertid lett varm, særlig når vi bruker kameraet. 
Så fort vi bytter modus til noe annet enn auto eller manuell, kommer det opp en feilmelding som advarer om at hvis det blir for varmt, vil appen avsluttes - og det har også skjedd opptil flere ganger. 

For å forsikre oss om at det ikke var en produksjonsfeil på vår testtelefon, fikk vi Sony til å sende oss en ny, men den oppførte seg på samme vis. 
Det er bekymringsfullt, men er samtidig i tråd med rapportene om at Snapdragon 810 har problemer med overoppheting. 

Dårligere batteritid? 

Derfor virker det også som om telefonen trekker mer strøm enn den burde. 
Sony lover at Z3+ skal holde like lenge som forgjengeren, altså to dager, selv om batterikapasiteten er noe mindre. 

Vi har imidlertid ikke klart å oppnå det i løpet av testperioden. 
På det «verste» holdt den 12 timer, da med 2 timer og 50 minutter skjermtid. 
Ikke så dårlig i forhold til andre toppmodeller, men svakere enn hva vi opplevde med både Z3 og Z3 Compact. 

Z3+ har støtte for hurtiglading, så med riktig lader (den må kjøpes separat - medfølgende lader er 1500mA), kan du få fylt opp batteriet raskere enn vanlig. 

Hva gjelder lagringsplass kommer den med 32GB interminne, men den har også støtte for minnekort opptil 128GB. 
Den støtter dessuten 4G+, som både Netcom og Telenor har begynt å rulle ut de siste månedene. 

Skarp nok skjerm 

Som den forrige modellen, har Z3+ en 5,2 tommer skjerm med 1920 x 1080 pikslers oppløsning. 
Ikke like høyt som flere av konkurrentene med 2560x1440 pikslers oppløsning, men fremdeles skarpt nok. 

Den har imidlertid litt høyere maksimimal lysstyrke enn før, opp fra 600 nits til 700 nits. 
Det skal gjøre lesbarheten enda litt bedre i utendørs, men vi synes den ikke utmerker seg nevneverdig fra andre toppmodeller nå. 

Fargene og sortnivået er også på det jevne, og innsynsvinkelen hakket dårligere enn de aller beste. 
Dessverre er også denne gangen sensorene fra berøringsflaten synlige, hvilket betyr at vi ser streker langs skjermen, spesielt i sollys. 

Ganske bra kamera 

På kamerafronten har ikke Sony gjort stort med Z3+ annet enn å oppjustere frontkameraet fra to til fem megapiksler. 
Automodus-funksjonen skal også kunne gjenkjenne enda flere situasjoner, inkludert såkalt «gourmet mode», som skal gjøre at bilder av mat ser mer delikat ut. 

Hovedkameraet har samme oppløsning som tidligere (20Mp, men standardinnstillingen tar bilder med 8Mp-oppløsning), med vidvinkel tilsvarende 25mm. 

Vi er stort sett godt fornøyd med bildene den tar, spesielt i godt lys. 
Skarpe og fine med forholdsvis nøytrale farger. 

Utbrent himmel er ikke alltid til å unngå, men det er ikke unikt for Z3+. 

Dybdeskarpheten er ganske god. 

Her er et bilde tatt med makrofunksjonen. 

I dårligere lys synes vi ikke Z3+ gjør en like god jobb, og bilder blir fort uskarpe. 
Det kan nok skyldes at den ikke har optisk bildestabilisering. 

Vi synes også at den bommer litt med hvitbalansen. 

Under kan du se samme bilde med Z3+ (øverst) og Galaxy S6 (nederst), som for øvrig har optisk bildestabilisering. 

Zoomer vi inn på samme motiv, ser vi tydelig at støyprosesseringen til Z3+ ikke er like god som på Samsungs telefon, slik at detaljene blir visket mer ut. 

Trykk på bildegalleriet for å se enda flere bilder: 

Telefonen kjører for øvrig nyeste Android-versjon (5.0), med Sonys eget skall, som er pent og minimalistisk uten så mye unødvendig dilldall en del andre Android-produsenter har en tendens til å tilføye. 

Konklusjon 

Sony Xperia Z3+ står seg ikke like godt i dagens marked som forgjengerne. 
Men den er den eneste toppmodellen som faktisk tåler en regnskur. 
Det trekker opp det som kunne vært en firer til en grei femmer, uten «anbefalt produkt»-stempel. 

For bortsett fra en gummiplugg, er det ikke mye som skiller den nye og gamle modellen. 

Det er i praksis samme mobil, og forbedringene av kamera og ytelse er ikke store nok til å forsvare at den for øyeblikket koster 2.000 kroner mer; veiledende utsalgspris er ventet å være 6.500 kroner. 

Spesielt ikke når vi opplever batteritiden som dårligere, og at det virker som den har varmeproblemer. 

Sammenlignet med konkurrentene får du heller ingen fingeravtrykksleser for enklere opplåsing, ei heller støtte for trådløs lading, med på kjøpet. 
Er du imidlertid ute etter en vanntett toppmodell, har du ikke så mye annet valg. 

Sony Xperia Z3+ E6553 
