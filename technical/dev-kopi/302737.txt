Anmeldelse:Travi$ Scott - «Rodeo» 

Kanye West-læregutten har tatt på seg litt for mye av keiserens nye klær. 

ALBUM: 
I jakten på historisk relevanse, har unge, urbane musikkfans gjerne lett for å opphøye sine favorittartister til ikoner. 
Og jeg forstår dem godt. 

Det kan faktisk være vanskelig å skille ut virkelig genialitet i mylderet av studioforvrengte vokaler, mørke produksjoner og mystiske pressebilder. 

23 år gamle Travi$ Scott har nærmest blitt opphøyet etter senere års mixtaper, gjesteopptredener, produksjoner og opprørsinspirerende konserter. 
Men er han virkelig en ny Kanye West? 

Debutalbumet «Rodeo» sier foreløpig nei. 
Smakebitene «3500» og underfundige «Antidote» ga absolutt lovnad om individuell storhet, men i kompakt plateversjon framstår Scott mer som oppsummeringen av en hel kontemporær scene. 

Artisten Scott havner i skyggen av mer egenartede gjester (Future, The Weeknd, Young Thug, Justin Bieber), mens skivas virkelige stjerne er produksjonene signert navn som Sonny Digital, Metro Boomin, TM88, Mike Dean og Wondagurl. 

Tidvis veldig fett, men alt i alt en liten skuffelse, de enorme forventningene tatt i betraktning. 
