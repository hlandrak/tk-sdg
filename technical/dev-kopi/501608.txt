Ikke nok sol på Red Sun
Maten på Red Sun er god, men kelneren ser vi like sjelden som solen i Bergen. 

Første gang vi i familien dro til India som barn, gråt søsteren min store, tunge tårer. 
Hun lå helt utrøstelig over skulderen til mor og ropte etter den røde ballongen som ingen ville gi henne. 
Den røde ballongen var solen på vei ned over horisonten. 
Solen i Asia har en helt egen irrød farge. 
Det er denne solen restauranten Red Sun har hentet navnet sitt fra. 

Red Sun eies og drives av Hang Ngoc Thi Tran. 
Hun var tidlig ute med å by den bergenske restaurantscenen på asiatisk fusion. 
Først startet hun Cyclo på Vektertorget i 2001. 
Deretter åpnet hun Red Sun i Kong Oscars gate i 2006, og noen år etter en Red Sun-avdeling i Liamyrane i Åsane. 

Red Sun har tjent godt på sushi-trenden i Bergen, men storbrannen sommeren 2015 satte en sjokkerende stopp for sentrums-avdelingen. 
Den forble stengt i over et år. 
I november kunne de endelig åpne dørene igjen. 

Godt gjemt bak veisperringer og bygningsarbeid strekker lokalet seg langt innover i trehuset, på en måte som er typisk for gamle bergensbygg. 
Lokalet er stort. 
Her er det plass til minst 100 gjester. 
Mellom mørke vegger kan du forsvinne ned i myke sofagrupper mellom kinesiske vaser, slipte steinfliser og okergule abstrakt-malerier. 

Menyen åpner med hjemmelagde dumplings. 
Små hvetedeigsputer fylt med svinekjøtt, reker, kamskjell, oksekjøtt og fisk. 

– 
I løpet av 2017 kommer vi også til å utvide utvalget med gyoza, en type japansk pannestekt dumpling, smiler servitøren. 
Etter en stund gliser vi også, til tross for at det har tatt en halvtime å få servert de første glassene med drikke. 

Servitøren løfter lokket av bambus-steameren og avdekker åtte små gavepakker. 
De er alle velsmakende, men varianten med oksekjøtt er kompakt og henger ikke sammen med deigen rundt. 
Dumplingene er høyt priset, men hovedrettene er rimelige. 

Til dumplingene serveres tre sauser: søt soya, chilisaus og chiliolje. 
Sistnevnte blir fort favoritten ettersom den ikke er for dominerende i smak, men sausen er brennende sterk, og må inntas med forsiktighet. 
Den burde overrekkes med en advarsel. 
Men signaturdrinken, jasmin-te martini med sitronsaft, fungerer godt som brannslokker. 
Den er frisk og velbalansert i avrundingen av den sterke sausen. 

– Det nok «Chili hot pot» som er den mest populære retten blant gjestene våre, forteller servitøren når vi ber om en anbefaling av hovedrettene. 

– 
Men jeg liker best å anbefale sushimenyen vår. 
Denne. 
Hun peker på Royal Deluxe menyen for to personer. 
Den er sammensatt av 30 biter, og viser seg å ha et variert utvalg med ti ulike sushivarianter. 
Her finner du sashimi, nigiri og maki. 
Sashimi-versjonene av king fish og tunfisk har begge ren smak og frisk tekstur. 
Den lune, lettbrente nigirivarianten av kveite er søt, med en subtil, ren smak fra fisken blandet med chilimajones og fiskerogn. 
Sashimien av laks smaker ingenting. 

Totalt sett oppleves menyen som raus. 
Det er mye mat og mye hummer, men ettersom begge hummervariantene er friterte, får man ikke så mye ut av smaken. 
Det oppleves som sløsing med en god råvare. 

Servicen på Red Sun er hyggelig, men mangelfull. 
Ponzusausen som er lovet, kommer aldri. 
Søl og rot blir liggende på bordet. 
Det følges verken opp med skjenking i glass eller spørsmål om hvordan maten smaker. 
Når vi spør om matens ingredienser, forsøker ikke servitøren å finne ut av det. 
Det er for slapt når det kun er tre bord med gjester. 

Red Sun har likevel muligheten til å bli et favorittsted for hyggelige vennekvelder. 
For maten er god, men kelneren ser vi like sjelden som solen i Bergen. 
