Endelig en god «Transformers»-film!
«Bumblebee» har sjarm, humor, eleganse og hjerte, kort sagt alt forgjengerne manglet. 

Bumblebee 

Sjanger: Action / Eventyr / Sci-Fi 

Skuespillere: 
Hailee Steinfeld, Pamela Adlon, John Cena 

Regi: 
Travis Knight 

USA, 2018 

Lengde: 1 t. 53 min. 

Aldersgrense: 
12 år 

Etter å ha lidd oss igjennom det fryktelige makkverket «Transformers: 
The last knight» i 2017, samt et knippe under middels gode forgjengere, var det så absolutt grunn til å ha lave forventninger når de populære leketøyene fra 80-tallet skulle transforme og rulle ut igjen i år. 
Heldigvis for oss alle har Michael Bay overlatt regissørstolen til Travis Knight denne gang. 
Han har klart å tilføre alle de viktige komponentene de første filmene manglet. 
Resultatet er en fint balansert skildring av et nesten rørende vennskap mellom en outsider-jente og en miljøforvirret autobot. 

Historien tar oss først til et veldig godt sammenskrudd Cybertron, hvor krigen mellom de gode og de onde er i ferd med å vinnes av sistnevnte. 
I den forbindelse sendes autoboten B -127 til vår planet, for å gå i dekning i påvente av bedre tider. 
Dessverre kommer vår helt i skade for å lande midt i en militærøvelse, slik at det snart er flere enn onde roboter fra hjemplaneten som jakter på ham. 

Denne klassiske actionhistorien blir imidlertid stilt kledelig i skyggen av det som skjer videre, når B −127, heretter kalt Bumblebee, blir oppdaget at den melankolske tenåringsjenta Charlie. 
De utvikler et nydelig vennskap, og autoboten Bumblebee har et så fantastisk kropps/karosseri-språk at man ikke kan unngå å bli i godt humør av å se på. 

Joda, det er rikelig med slapstick-humor her, det er spektakulære kampscener og eksplosjoner, ellevill råkjøring og intergalaktiske konflikter. 
Men denne gang går det an å le av vitsene, de storslåtte scenene blir ikke ufarliggjort av sin egen pompøsitet, og ikke minst har man klart å gjøre 80-tallet greit igjen. 
Denne filmen kan på mange måter sees på som en utstrakt hånd til 80-tallsnostalgikerne, både de som lekte med transformers og så de originale tegnefilmene, men også til de som har flest varme minner knyttet til tiårets populærmusikk og tenåringsfilmer. 
