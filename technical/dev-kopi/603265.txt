Han sprenger brannbomber over Europa
Genmanipulerte, intelligente dyr og arbeidsdroner med kunstig intelligens - slik er framtidssamfunnet hos danske Kaspar Colling Nielsen. 
Så sprenger islamister bomber i europeiske storbyer. 

«Den villeste, mest frika romanen i Danmark i år», skrev avisen Politiken om den forrige boka til Kaspar Colling Nielsen, som er blitt kalt Danmarks nye, litterære stjerne. 

Den nye romanen hans er også lesverdig, men er ikke like god som den forrige. 
Til det har den for mange løse tråder og parallelle historier som ikke åpenbart bygger opp om hovedhistorien - som også denne gangen er det truende framtidssamfunnet vi er i ferd med å skape oss. 

På den ene siden er romanen en dystopi om et dysfunksjonelt skrekksamfunn med muslimer deportert til Mosambik - på den andre sida vier den ganske mange hundre sider til det som best kan beskrives som sosialrealisme - og de to tingene henger ikke godt sammen. 

Dersom det var et kommende, koordinert, islamsk angrep på storbyer i Europa som var hovedpoenget i «Den europeiske våren», er det uforståelig hvorfor forfatteren bruker så uendelig mange sider til å beskrive her-og-nå-livet til en dansk familie med en datter med spiseforstyrrelser. 

I tillegg presenterer forfatteren en eldre billedkunstners detaljerte sexliv med ei tilbakestående jente på 18 år, og gruppesex med ei thaijente. 
Heller ikke dette bygger opp om det politiske opprøret han etter hvert skal fortelle om. 

Hva forfatteren ønsker å formidle med disse sekvensene er ikke åpenbart, annet enn at kunstneren er uetisk, selvsentrert og nytelsessyk. 
Men det gjør ham ikke nødvendigvis egnet som eksponent for den normale, hvite befolkningen som forfatteren trolig vil ansvarliggjøre for de økende motsetningene mellom «nye» og «gamle» innbyggere. 

Som i den forrige boka har denne også kapitler med genmanipulerte, intelligente dyr som får rollen som fortolkere og kommentatorer til eksistensielle og samfunnsmessige forhold. 
Snedig! 

Med et påheng til slutt forteller forfatteren hvordan det går videre - med mennesker som manipulerer sin bevissthet inn og ut av mikrober og dyr. 

Boka har mange interessante innspill, men er ikke i nærheten av å kunne kalles helstøpt. 
