LG V10 – telefonen med to skjermer
Den minste skjermen på LG V10 er alltid på. 

Vi er en måned unna mobilmessen i Barcelona der det forventes et lass av nye telefoner, men i mellomtiden har vi fått inn LG V10 til test; en telefon som dukket opp her til lands i forrige uke, men som ble lansert internasjonalt på tampen av fjoråret. 

I bunn og grunn har LG videreført mye fra LG G4 i denne modellen; en telefon vi likte godt da vi testet den, og som vi kåret til ett av årets beste mobilkjøp i 2015. 

Det som først og fremst gjør at V10 skiller seg ut fra mengden, er at LG har valgt å bruke to skjermer – og to frontkameraer, med forskjellig brennvidde. 

Liten og stor 

V10 er en av de større telefonene på markedet. 
Ikke bare er hovedskjermen 5,7 tommer stor – LG har også puttet på en mindre skjerm til høyre for frontkameraene, som måler 2,1 tommer diagonalt, og som da er veldig bred i forhold til høyden. 

Og la oss hoppe på den med en gang. 
Denne skjermen gir deg altså følgende fordeler: 

Den er alltid på (om du vil), slik at du kan se hvor mye klokka er og varsel-ikoner uten å måtte tenne hovedskjermen. 
Smart nok slukkes den når du har den i lomma, men bruker i våre øyne akkurat litt for lang tid til å tenne seg igjen slik at vi heller slår på skjermen om vi bare skal sjekke tiden.Du kan også sveipe den til side når hovedskjermen er avslått, slik at du får snarveier til vibrasjon/lyd, lommelykta, WiFi og kamera. 
Kameraet kan du for øvrig også starte ved å dobbelttrykke på volum ned-knappen. 
Når hovedskjermen er på, kan den lille skjermen ha snarveier til favorittkontakter, håndplukkede apper, styring av musikken og lignende.Om du mottar et varsel mens du holder på med telefonen, vises det på den lille skjermen, slik at varselet ikke dekker til øvrig innhold på skjermen. 
Men ikke alltid – eksempelvis får vi varsler fra Facebook Messenger over den store skjermen, og ikke på den lille. 

En ting vi dog savner, er muligheten til å hoppe til neste sang når vi spiller musikk, uten å måtte tenne hovedskjermen først og så bla frem til riktig skjermbilde på den lille skjermen. 
Den biten fikset heller ikke Galaxy Note Edge med særlig eleganse. 

Ellers må vi innrømme at vi i løpet av testuken ikke har sett den helt store nytten av den ekstra skjermen; særlig siden den er plassert helt på toppen på en allerede stor telefon, som gjør den vanskelig å rekke med én hånd. 

Merk også at den ekstra skjermen gjør at V10 ikke har noen LED-indikator for å vise varsler slik de fleste andre Android-telefoner har. 
Selv om det ikke er så farlig på kort avstand, der du allikevel kan se varslene på den lille skjermen, kan det være et savn når telefonen ligger litt lenger unna og du hører den vibrere. 

Groufie-kamera 

En annen ting som er unikt med V10 er altså at den har to kameraer i front. 
Ett vanlig og ett «groufie»-kamera. 
Ordet henviser til blandingen av «group» og «selfie» og har da kortere brennvidde slik at du får større vidvinkel, som dermed fanger et bredere bildeutsnitt. 
Utsnittene tilsvarer henholdsvis 80 og 120 graders vinkel. 

Under kan du se to selfie-bilder tatt med de ulike kameraene. 
Som du ser av mønsteret i taket på groufie-bildet til høyre, har dette objektivet ganske høy fortegning, der rette linjer blir buet. 

Men det tar litt tid å bytte mellom dem, og strengt tatt kunne LG i våre øyne ha klart seg med groufie-kameraet, så kunne man heller ha holdt telefonen nærmere om man ønsket et bilde tettere på. 

Kameraet på baksiden er det samme som sitter i LG G4, med blenderåpning på markedsledende f/1,8, optisk bildestabilisering og laser-assistert autofokus – i bunn og grunn ett av de ypperste kameraene på markedet. 

Ru bakside 

LG V10 har en gummiert overflate med rutete vaffelmønster på baksiden, som gir høy friksjon mot håndflaten, og som i utgangspunktet burde sikre at telefonen ligger som støpt i hånda. 

Men de avrundede sidekantene er ganske glatte. 
Her har LG brukt rustfritt stål, som i følge koreanerne skal være dobbelt så sterkt som plast og ti ganger så sterkt som aluminium, og som derfor vil gjøre det mindre sannsynlig at glasset sprekker om man mister telefonen og den lander på kanten. 

Telefonen har fått en mindre buet bakside i forhold til LG G4, men har også blitt slanket fra 9,8 til 8,6mm. 

Nå med fingeravtrykk 

Som vanlig for LGs siste toppmodeller, finner vi volumknappene på baksiden av telefonen, og nytt med denne modellen er at strømknappen, også den på baksiden, har fått en fingeravtrykksleser for identifisering. 
I motsetning til den på LGs Nexus 5X (som også har fingeravtrykksleser på baksiden) er du dog nødt til å trykke V10-knappen inn fysisk, der det holder med en berøring på Nexus-telefonen. 

Vi opplever fingeravtrykksleseren som ganske god, selv om den ikke er like kjapp og presis som på de aller beste. 
Inntil LG oppgraderer denne telefonen til Android 6.0 (Marshamallow) er heller ikke fingeravtrykksleseren integrert med resten av operativsystemet. 
Du kan for eksempel ikke bruke den til å bekrefte kjøp i Play Butikk, eller som innlogging på tjenester som LastPass. 

Nesten lik innmat 

På LG G4 valgte selskapet å gå for Snapdragon 808-prosessoren, som er litt tregere enn Snapdragon 810 brukt i flere andre toppmodeller, men som ikke har hatt de samme utfordringene med tanke på varmeutvikling. 

Vi må innrømme at dette ikke er noe man merker særlig til i daglig bruk, og at ting stort sett flyter fint. 
LG V10 har akkurat samme prosessor og grafikkbrikke, men har fått en ekstra gigabyte med arbeidsminne, som i praksis kommer til sin rett når man kjører flere apper samtidig. 

Men – når toppmodellene står rett rundt hjørnet med den neste generasjonen Snapdragon-prosessorer, blir det i praksis som å kjøpe fjorårets modell til ny pris rent maskinvaremessig. 

Ytelsestestene viser at telefonen også scorer marginelt bedre enn LG G4 i de fleste grenene, som altså er et hakk eller to bak de kjappeste telefonene i dagens marked, og som i løpet av kort tid vil være enda noen hakk bak de kjappeste. 

Hva gjelder batteriet er det fortsatt på 3.000mAh; uendret fra LG G4. 
Med ekstra skjerm som alltid er tent (og større hovedskjerm) trekker den litt mer strøm, og på dette punktet imponerer ikke V10, som stort sett holder en dag med ikke alt for overdreven bruk (et par timer skjermtid), men ikke noe særlig mer. 

Meget godt kamera 

Nok en gang leverer LG et meget godt kamera i V10. 
Vi roste G4 for sitt, og V10 har det samme kameraet, hvilket betyr markedets mest lyssterke objektiv (f/1,8), optisk bildestabilisering og rask autofokus assistert av laser. 

Mer om kameraet i G4 og V10 kan du se i testen av LG G4, samt i mobilkameratesten vi utførte rett før jul. 
Under ser du et par eksempelbilder tatt med kameraet: 

Ikke bare tar kameraet gode bilder, men kameraappen er også svært forseggjort for dem som vil ta skjea i sin egen hånd og eksponere bildene manuelt. 
Her kan du for eksempel justere hvitbalansen i kelvin, ISO og lukkertid, manuell fokus og mer til, i tillegg til at kameraappen støtter filer i råformat. 

Nytt med V10 er at du også kan gjøre disse innstillingene mens du gjør videoopptak. 

Fortsatt litt å gå på språkmessig 

Vi kritiserte LG G4 for å ha en svak norsk oversettelse i operativsystemet, og selv om vi ser et par ting er fikset her og der, har LG fortsatt en vei å gå med tanke på samskriving og det som virker å være «Google Translate-norsk» her og der, som «Innsamling av ny applikasjon» (Collection of new apps) og lignende. 

Flere steder er det også menyvalg som er unødvendig forkortet selv om det hadde vært plass til hele ordet, som for eksempel «Innst.» når man fint kunne ha skrevet innstillinger. 

Konklusjon 

Det er først og fremst to ting som gjør LG V10 forskjellig fra G4 fra samme selskap: 

En ekstra skjerm, som vi synes har begrenset nytte, og et ekstra frontkamera, der vi ikke helt klarer å se poenget med å ha to av dem. 

I tillegg får du en gigabyte ekstra med arbeidsminne, samt en slankere og mer solid konstruksjon, takket være kanter av stål. 
Dog er telefonen også tyngre, og batteritiden litt svakere; særlig om du velger at den ekstra skjermen alltid skal være tent når telefonen ikke ligger i lomma. 

Og vi lar oss ikke helt overbevise om at dette er verdt en prisøkning på rundt 50 prosent, eller drøye 2.000 kroner ekstra i de rimeligste nettbutikkene. 

LG V10 H960A 
