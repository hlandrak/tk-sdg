She & Hims avslappede julefest
Passe langt unna bjeller og skrål lager She & Him julemusikk for de rolige stundene. 

Julemusikk er hyggelig, men la oss være ærlige. 
Det kan bli vel mye bjeller og skrål. 
Godt da at det finnes alternativer. 
Noen som forholder seg til julemusikken på like stort alvor, men velger å låte annerledes. 

I alle fall litt. 
Christmas Party er andre juleplate på tilsammen seks album fra duoen She & Him. 
Skuespiller og sanger Zooey Deschanel og folkrocker M. Ward er med andre ord over gjennomsnittet opptatt av jul. 

Og over gjennomsnittet opptatt av eldre og historisk estetikk, både musikalsk og imagemessig. 
Sjekk omslaget. 

Musikk som smører sjelen 

Som på forgjengeren A Very She & Him Christmas fra 2011, er mye av musikken her av den nedpå typen. 
Litt folk, litt pop, litt jazz, stort sett rolige melodier. 

Det meste spilt med kun gitar, under vokalen og harmoniene som alltid ligger lengst frem i lydbildet. 

Det kunne fort blitt litt kjedelig, men duoen har begge stemmer som løfter materialet. 
Hør bare hvordan New Girl-skuespiller Deschanel synger balladene «Christmas Memories» og «Winter Wonderland». 

Resultatet er julemusikk av den avslappende typen, et album som smører sjelen mer enn det jager opp stemningen. 

Ikke alt er like julete 

Likevel gjør She & Him litt mer ut av musikken nå enn sist. 
Åpningen «All I Want For Christmas» er vel nåtidens mest kjente julelåt i Mariah Careys vokaltapning, men fungerer også på litt mer forsiktige premisser. 

En annen godbit er M. Wards egen versjon av «Run Run Rudolph», som strengt tatt fjerner seg fra det meste som har med jul og blir en real rockelåt med hans distinkte vokal og gitar og Sonic Youth-mann Steve Shelley på trommer. 

Høydepunktet her er likevel «The Coldest Night of the Year», som byr på flott dynamikk både mellom vers og refreng, og mellom duettpartnernes klare stemmer. 

En melodisk fulltreffer på et gjennomført album som gjerne kan surre i bakgrunnen hele denne julen for min del. 
