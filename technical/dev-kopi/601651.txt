Bjella skjærer gjennom
Stein Torleif Bjella har for lengst sikret seg en plass blant våre fremste låtskrivere og formidlere. 
Få kan som han sette ord på en følelse eller gjøre en person levende, enda færre har hans tydelige blikk og presise språk. 
Med "Gode liv" føyer vår mann fra Øvre 
Ål nok en håndfull klassikere til repertoaret. 

Du har den om han som opplever at eks-en blir prisbelønt poet ved å utlevere samlivet deres. 
Du har den om han med dårlig rygg som pusser opp hus for den ene damen etter den andre. 
Og du har den mer utypiske, naturlyriske om blomstene på marken. 

Dette er Bjella av beste merke, klok, skarp og underfundig på én og samme gang. 
Så kan man alltids ta seg i å savne intimiteten fra solodebuten «Heidersmenn» (2009). 
Her er Bjella nemlig ikke lenger den enslige visesangeren med kassegitaren, men bandleder for folk som saksofonist Kjetil Møster, gitarist Geir Sundstøl og trommeslager Kenneth Kapstad. 
Til tider låter det nesten Tom Waits-aktig skittent. 

Et par tekster som ikke tilfører noe nytt og et par vel seige blueslåter endrer uansett ikke det som betyr noe: 
Å lytte til Stein Torleif Bjella føles som å lytte til en kompis, en sånn en som kan skjære gjennom og sette tingene i perspektiv. 
