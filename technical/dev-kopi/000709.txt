Kentucky Route Zero - akt 1
En mørk og magisk fortelling. 

En pakke, en reise, et mysterium, en vei – budet Conway er på vei til 5 Dogwood Drive for å levere noe. 
Helt hva det i pakken er vet vi ikke, ei heller er det viktig, for å komme dit må Conway reise på «Kentucky Route Zero». 

Veien, menneskene og omgivelsene er tilsynelatende normale i Kentucky Route Zero, men fra starten lurer noe ukjent og truende under overflaten. 

For halvannet år siden samlet den uavhengige spillskaperen Jake Elliot inn penger på folkefinansieringsnettstedet Kickstarter for å starte arbeidet på dette spillet, som i løpet av året vil komme ut i totalt fem akter. 
Første akt ble sluppet 7. januar i år på nettstedet KentuckyRouteZero.com. 

En mystisk historie, en sterk visuell stil og klassisk spillmekanikk gjør dette indiespillet til en opplevelse av de sjeldne. 

Smart og engasjerende 

Hvorfor utviklingen av pek-og-klikk-spill stanset opp på 90-tallet er ikke godt å vite. 
I dag lever sjangeren først og fremst i regionale markeder, som Tyskland – hvor nye pek-og-klikk-spill utvikles i høy hastighet. 
I resten av verden ser mange på sjangeren og spillene som ble laget, som arvestykker fra en fordums storhetstid i spillhistorien. 

Det er det ingen grunn til – pek-og-klikk-spill representerer et høydepunkt i utviklingen av spillfortellinger, som også i dag kan overraske og engasjere på en måte kun spill kan. 

Kentucky Route Zero gir ikke spilleren mulighet til å plukke opp gjenstander (som ofte brukes til å løse gåter senere i spillet), men begrenser måten spilleren kan samhandle med den virtuelle verdenen til kun å utforske omgivelsene og snakke med figurene du møter. 

I sin reneste form gir pek-og-klikk-sjangeren et rammeverk, uten sidestykke, til å forene en klar audiovisuell visjon med en sterk fortelling. 
Spillskaper Jake Elliott vil fortelle en unik historie, og han har valgt rett sjanger for Kentucky Route Zero. 

Første del av historien 

Måten spillet bygger sin bakgrunnshistorie er smart og enkel – ved å subtilt la spilleren svare på små spørsmål, som hva hunden heter, drar spillskaperen Jake Elliot meg rett inn i rollen som Conway. 
Med et par enkle grep knyttes jeg til spillfiguren, selv om jeg vet knapt noe om ham. 

Derfor følger jeg intens med når jeg styrer ham rundt i de mørke, dystre og sanselige omgivelsene i Kentucky Route Zero. 
Derfor kan jeg reise tilbake til steder jeg har besøkt tidligere for å oppdage mer av den skjulte historien, ikke alt er helt likt ved andre øyekast. 

Denne omtalen er basert på første av fem akter i Kentucky Route Zero-fortellingen. 
Jeg legger ikke skjul på at jeg er spent på hva som, bokstavelig talt, lurer rundt neste sving – jeg aner ikke hva det kan være, derfor er dette spillet så spennende. 

Hvilket pek-og-klikk-spill er din favoritt? 
Legg inn din mening i kommentarfeltet under traileren. 

Kentucky Route Zero er tilgjengelig via utviklerens egen nettside og koster 7$ (omkring 35 norske kroner). 
