TEST: iRobot Roomba 980
Toppmodellen som setter en ny standard. 

Selv om konkurransen var hard, tok iRobot Roomba 880 en knepen seier da vi oppsummerte fjorårets beste robotstøvsugere. 
Men utviklingen stopper aldri, og i januar 2016 kommer den nye toppmodellen til Norge. 
Her vår dom etter å ha hatt den på test i flere uker. 

Det er spesielt tre nyvinninger du bør merke deg. 

#1. 
Endelig wifi og app-styring: 
Selv om den utseendemessig er svært lik forgjengeren, har det nemlig skjedd ting på innsiden, og noe av det viktigste er at Roomba 980 kobles til det trådløse nettet ditt, slik at du har tilgang til den via en mobil-app (iOS og Android støttes). 

#2. 
Smartere: 
Ifølge iRobot navigerer også Roomba 980 mer effektivt enn før: 
Den starter med de store flatene og kartlegger rommet eller rommene den jobber i, for så å bevege seg tilbake og fokusere på problemområdene (les under bord/stoler), før den til slutt avslutter med å støvsuge langs ytterveggene. 

I likhet med 880-modellen er den oppgitte batteritiden på to timer. 
Det skal ifølge iRobot være nok til å dekke opptil 186 kvadratmeter på én lading. 

Merk deg at vi ikke har kontrollmålt dette. 
Det viktigste for oss er uansett at den gjør som alle andre robotstøvsugerne dersom batteriet ikke skulle dekke hele herskapsgården din: 
Tar seg en ladepause når det trengs, for så å fortsette jobben der den slapp. 

#3. 
Automatisk teppeboost: 
Funksjonen gjør at sugeevnen automatisk øker når Roomba 980 kjører opp på et teppet, for så å skru ned til vanlig nivå når den igjen kjører ut på parketten. 

Spørsmålet er selvsagt hvor bra det fungerer i praksis, og vi starter med appen. 

Appstyring er genialt 

Der Roomba 880 ble levert med en fjernkontroll i esken, må dette eventuelt kjøpes som ekstrautstyr på 980-modellen. 

Men vi savner den ikke, og ville heller brukt pengene på noe annet. 

Årsaken er selvsagt appen. 
For selv om den ikke lar deg styre Roombaen nøyaktig dit du vil, gjør den det enklere å utnytte fordelene en robotstøvsuger gir. 

Det første trinnet er selvsagt å koble Roombaen til det trådløse nettet ditt, og så lenge du husker passordet, er det heldigvis enkel skuring. 
Appen gir deg nemlig en komplett steg-for-steg guiding, så her har iRobot gjort en god jobb: 

Når Roombaen er online kommer de andre fordelene: 
Du får blant annet full oversikt over Roombaens status, kan enkelt legge inn timer-oppsett, og kan starte og avbryte støvsuging uansett hvor du befinner deg. 

For når du ligger i senga 09:00 lørdag morgen og Roombaen starter å støvsuge i etasjen over, er det unektelig ganske befriende å slå den av bare ved å trykke på mobilen. 
Skulle svigers komme på uanmeldt besøk, er det også en ganske behagelig følelse å sette på støvsugeren før du drar fra jobben, og vite at du kommer hjem til et rent hus. 

Som du ser i bildespesialen over gjør appen det enkelt å endre innstillinger. 
For eksempel om du vil la den støvsuge to ganger på ekstra støvete gulv, eller om du slå av teppeboosten for å spare batteri. 
Appen gir i tillegg oversikt over hvor ofte og hvor langt Roombaen har gått, om du skulle være nysgjerrig på det. 

Teppeboosten i praksis 

Siden dette er etterfølgeren til Roomba 880 er det ingen overraskelse at den gjør det bra på harde overflater som fliser og parkett. 
På tepper fylt med hundehår var den imidlertid ikke like effektiv som vår Neato, og vi var derfor spent på hvor bra 980-en fungerte her. 

På papiret ser det i hvert fall bra ut: 
En ting er at motoren i 980-modellen skal være ti ganger kraftigere enn på 700-serien, men teppeboosten lover også å doble sugestyrken. 

Den gode nyheten er at effektøkningen ikke bare er hørbar, den er merkbar også: 

Teppeboosten gjør ganske enkelt underverker på vårt stueteppe der 70 kilo hund og en langhåret katt kjemper en daglig kamp om å legge igjen mest mulig hår. 

Konklusjon 

Dette er ganske enkelt den beste robotstøvsugeren vi har testet så langt: 
Appen har gjort den enda enklere å bruke, den kjører seg svært sjelden fast, og har i tillegg blitt mye bedre når det gjelder å ta dyrehår på tepper enn forrige versjon. 

Funksjonsmessig er det derfor ingen tvil om at den kvalifiserer til en sterk femmer på terningen. 

Når vi likevel ikke gir den vårt Anbefalt produkt-stempel skyldes det høy pris. 
Prisen hos Lefdal og Elkjøp ligger på 11.495 kroner, og vil nok ekskludere en del kjøpere. 

Det er altså et solid hopp opp fra forgjengeren 880, men trøsten får være at den ligger på det samme nivået i Tyskland. 

Merk deg også at flere av konkurrentene har annonsert app-styring på sine 2016-modeller, så det blir spennende å følge utviklingen videre. 

iRobot Roomba 980 
