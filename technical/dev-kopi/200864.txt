TEST:Nå har Ford S-Max blitt ny 

Så var den her, generasjon to av bilen som fornyet flerbruks-klassen. 
Nå også med mulighet for firehjulsdrift. 

Vi snakker selvsagt om S-Max, som i likhet med slektningene i Ford-familieklassen, Mondeo og Galaxy, er basert på den nye globale familieplattformen. 
Nå har vi testkjørt den 

Vi fikk en dags kjøring med nykommeren, som altså er en helt ny konstruksjon. 
Ford presenterer den selv som intet mindre enn den mest avanserte Ford-modellen som noensinne er lansert! 

Vi testet den både med dieselmotor og bensinmotor, med manuell girkasse og med automat. 

Endelig med 4x4 

Det som for mange vil være den store nyheten, altså firehjulsdrift som på nye Mondeo - såkalt i-AWD for intellingent All Wheel Drive, fikk vi imidlertid ikke anledning til å kjøre denne gangen. 
Dete dreier seg enkelt fortalt om et system som bruker de elektroniske styringsenheten til å overføre moment (trekkraft) til de hjulene som trenger det mest i en gitt kjøresituasjon, uansett om det er foran eller bak. 

Mye familiebil for pengene 

For delvis å røpe konklusjonen med en gang – ikke overraskende er den bedre enn bilen den erstatter. 
Det er særlig på utstyrsfronten S-Max har gjort et sprang i tidsriktig retning, og den har et svært høyt nivå når det gjelder assistanse- og sikkerhetssystemer, samtidig som den avanserte underholdnings- og kommunikasjonssentralen ved navn Ford Sync2 selvsagt er på plass i de velutstyrte utgavene. 

Også motoriseringene er oppgradert og tilpasset vår tids miljøkrav, samtidig som de gir bilen tilstrekkelig gode ytelser. 
I det minste på de vi fikk prøve. 

Prisnivået er i det store og det hele uforandret mens teknikk og systemer er oppgradert. 
S-Max er altså nå enda mer familiebil for pengene enn før, og har man budsjett til det, vil vi på det sterkeste anbefale å se på S-Max heller enn en tradisjonell stasjonsvogn. 
Trenger man ikke den ekstra bakkeklaringen, er dette også et bedre kjøp for en familie enn en folkesuv, som til en tilsvarende pris, tilbyr dårligere plass, er mindre praktisk og oftest er mindre stabil på veien. 

Men la oss gå litt grundigere til verks. 

Hva er det egentlig? 

Før vi engang satte oss inn, slo det oss hvor godt niåringen den erstatter hadde holdt seg, både som helhetskonsept og utseendemessig. 

For å forstå hva slags bil dette er, må vi nesten bruke litt tid på dette innledningsvis. 

Da S-Max ble lansert helt tilbake i 2006 tilførte den flerbruksbil-klassen nytt blod, ja – mer enn det – den ga klassen en ny dimensjon. 
Vi og de fleste av våre kolleger lot oss forføre. 
Vår første test kan du lese her. 

I stedet for en traust, kasse-aktig familiefrakter med baljete oppførsel på veien og heller tvilsomme kjøreegenskaper, fikk vi en 7-seters personbil med rimelig hvass kjøredynamikk og samtidig med det, de fleste praktiske attributter man ser etter i en fem- eller syvseters familiebil. 

Riktignok ofret den en anelse av romsligheten på designens alter, men det holdt lenge for de fleste familier. 

Av disse er over 10.000 nyregistrert i Norge, både som person- og varebil. 
Om nykommeren blir å få på grønne skilter vites ikke i skrivende stund. 

Med større partner 

For andre gjorde 
Ford den genistreken å tilby nesten den samme bilen i et mer klassisk flerbruksformat – det var Galaxy generasjon 2, (generasjon 3 er på vei!). 
Løsrevet fra Volkswagen-slektskapet var også den overraskende god å kjøre til tross alt å være nær det nærmeste man kommer en familiebuss uten å måtte bruke kassebil-basis. 

Ni år senere: 
Tid for fornyelse. 
Og ja: 
S-Max anno 2015 er en ny bil, basert på den nye Mondeo-plattformen og med alt det nyeste av sikkerhets- og komfort-teknologi Ford kan by på, og det er ikke lite. 

Opp gjennom årene er det blitt solgt cirka 400.000 eksemplarer av den bilen som fornyet klassen i 2006, og som ble oppgradert relativt grundig våren 2010 – altså for allerede fem år siden. 

Treffsikker 

Ford har ikke villet forkludre et konsept som har vist seg å treffe markedet veldig bra. 
Det har de da heller ingen grunn til – snodig nok har ingen konkurrerende merker valgt å imitere Ford, som dermed har fått ha en slags nisje innen nisjen for seg selv. 

Designmessig er dermed den helt nye bilen temmelig lik forgjengeren. 
I hovedsak er formgivningen den samme, med en fasong som er mer som en stor og høyreist kombi enn som en klassisk flerbruker. 
Man ser etterhvert som man betrakter den at det er integrert en del nye og mer tidsriktige stilistiske elementer – både front- og baklyktene bærer preg av dette. 
Forøvrig er det på utstyrslisten, som vi gjennomgår mer i detalj nederst i saken, man finner de viktigste endringene. 

Familie-geniet 

Interiøret er romslig, luftig og fleksibelt. 
Det praktiske er blitt enda mer fremtredende enn på forrige generasjon. 
Førermiljøet er blitt mer nøkternt, og samtidig mer moderne. 
Det som så bra ut i 2006, selv om det fremsto litt bling-bling for enkelte, var begynt å bli modent for utskifting. 
Som Ford har gjort det gradvis i andre modellrekker - det begynte med Focus - er det blitt ryddet opp og ergonomien er påtagelig bedre. 

Samtidig har mye nytt utstyr funnet veien til S-Max, som tidligere til nye Mondeo. 

Mer fleksibel 

Plassen bak førersetene er hakket romsligere og enda mer praktisk enn tidligere, med tre like brede og individuelle seter på annen rad, og en tredje rad vi faktisk klarte å få plass til to godt voksne i med et nødskrik. 

Setene på annen rad kan flyttes individuelt i lengderetningen og seteryggen stilles inn i forskjellige vinkler. 
Avhengig av hvordan man plasserer setene, kan bagasjerommet variere fra 285 liter med maksimal seteutnyttelse, til 2,2 kubikkmeter i konfigurasjon 5-seter med annen seterad nedfelt. 

Ny hjelp 

I tillegg til assistanse- og sikkerhetssystemer som begynner å bli velkjent blant publikum, kommer S-Max med noe Ford er spesielt stolte av: 
En «intelligent hastighetsbegrenser». 
Denne benytter informasjonen fra trafikkskiltgjenkjennings-systemet for å kunne justere farten til lovlig nivå. 

Det skal altså være mulig å forsikre seg mot fartsbøter - bilen tilpasser seg selv etter gjeldende fartsgrense. 

Vi fikk anledning til å prøve det i begrenset tid, men det ser da ut til å fungere etter hensikten. 
Om vi virkelig vil ha noe slikt eller passe på og ta ansvar selv, er jo et annet spørsmål hver og en får avgjøre. 

Dette er langt fra det eneste såkalt intelligente systemet S-Max kommer med - vi har skrevet mer utførlig om de nye løsningene her. 

Passe motorisert... 

Downsizing har ikke nådd dieselsiden hos Ford. 
Innstegsmodellen har en 2.0 TDCI-maskin som yter 120 hester, hvilket kan høres snaut. 
Men 310 newtonmeter dreiemoment burde gi brukbar fremdrift i fart, selv om 13,4 sekunder fra 0 til 100 ikke er egnet til å imponere. 

Vi vil anbefale å heller gå for 150-hestersversjonen. 
For vår del var den ene av testbilene utstyrt med samme motor i en versjon med 180 hestekrefter, og den er sprek som bare det med skyvet fra 400 newtonmeter. 
Dessverre var den paret med en manuell sekstrinns girkasse, som for så vidt fungerer greit, men passer dårlig til en slik bil. 
Da ville vi mye heller gått for PowerShift (dobbelkløtsj-automat), som faktisk gir bilen raskere akselerasjon: 9,5 sekunder fra 0 til 100 i stedet for 9,7. 

...bortsett fra 

Motormessig regner vi vår testbil nummer to for nærmest en bomtur - det var en bensinutgave med 2.0 EcoBoost-motor vi først tippet hadde 150 hestekrefter, men som faktisk yter 240. 
Den ble nok kvalt i noen grad av en klassisk automat (ikke PowerShift denne gang), og vil uansett bli altfor dyr i Norge. 

Da vil nok bensinutgaven 1.5 EcoBoost på 160 hester vise seg adskillig mer overkommelig - og muligens ikke oppleves så mye slappere, uten at vi fikk anledning til å prøve den denne gangen. 
Men den muligheten finnes altså for dem som er bekymret for diesel-avgasser i lokalmiljøet eller som rett og slett begynner å bli nervøse angående eventuelle fremtidige dieselforbud... 

Mye pluss - noe minus 

Konklusjonen var i store trekk gitt innledningsvis. 
Men selv om det meste ser ut til å stemme etter våre førsteinntrykk, som vi vil ettergå mer i detalj ved grundigere test i Norge, er likevel ikke alt bare fryd og gammen. 

For vår del fant vi at det nye kompromisset mellom komfort og kjøreegenskaper i litt for stor grad har gått ut over sistnevnte, med en tendens til duving og krenging vi ikke husket fra tidligere, samt en litt slappere holdning til svingkjøring. 

Dessuten var bensinmotoren i 240-hestersversjon altså en skuffelse i slapt samarbeid med sekstrinns-automaten. 

At bilen er stor og romslig, gir seg også selvsagt utslag i at den med sin bredde på over 190 centimeter oppleves stor. 
For noen kan den føles litt uhåndterlig, i trange bygater for eksempel. 

Men det positive oppveier i lange baner disse negative punktene. 

Dette er en stor, romslig og praktisk familiebil som bør erstatte både SUV og klassisk stasjonsvogn hos alle som gir plass og praktiske egenskaper førsteprioritet, men som heller ikke vil kjøre en klassisk minibuss. 
Konkurrentene er enten mindre og har hakket dårligere plass - eller de er større og oppleves som klassiske mastodonter av noen familiebusser. 

Og S-Max gir som tidligere nevnt utvilsomt mye familiebil for pengene. 
Prisene finner du nedenfor. 

Relativt «Sympatisk» prisliste 

Startprisen på nye S-Max er 361.000 kroner. 
Da får man, i utstyrsversjonen Trend, en dieseldrevet 2.0 TDCi, 120 på 120 hestekrefter med manuell girkasse. 
Dette kan sammenlignes med kr. 355 100,- for utgående S-MAX Trend 1,6 115HK) 

Det Ford selv mener blir bestselgerne av nye S-Max, er følgende (alle med Titanium-utstyrsnivå): 

2.0 TDCi 150 hk Powershift: 
422.000 kroner (sammenliknet med 405.000 kroner for utgående S-Max Titanium 2,0 140 hk Powershift) 

Og to firehjulstrekkere: 

2.0 TDCi 150 hk, AWD manuell: 
442. 000,- (med adaptiv cruisekontroll og parkeringssensorer foran og bak) 

2.0 TDCi 180hk, AWD Powershift : 487.000,- (med. 
adaptiv cruisekontroll og parkeringssensorer foran og bak) 

Mye utstyr 

Trend utstyrsnivå har bl.a. følgende standardutstyr på nye S-MAX: 

Automatisk klimaanlegg med to temperatursonerDAB+ radio/CD med SYNC (ikke standard i dag)Utvidet Active City Stop med fotgjengergjenkjenning (ikke standard i dag)Nøkkelfri start(ikke standard i dag)Bakkestartassistanse (ikke standard i dag)Elektronisk parkeringsbrems (ikke standard i dag)Cruisekontroll (ikke standard i dag)Trafikkskiltgjenkjenning (ikke standard i dag)Oppvarmet frontruteSkinntrukket ratt og girspakTakkonsoll i full lengde med oppbevaringsplass og «barnepass»-speil 

Det koster bare 11.000 ekstra å gå for Titanium, det utstyrsnivået som utvilsomt vil bli det overlegent vanligste her i landet. 

Titanium har følgende standardutstyr over Trend: 

17-tommers aluminiumsfelgerDAB+ radio/CD med Sync2 (8-tommers skjerm)10.1-tommers instrumentdisplay i fargerLyddempende vinduer på fører- og passasjersideFilskifteassistanse med filskiftevarslerFøreroppmerksomhetsovervåkningAutomatisk nær- og fjernlysLED-kjørelysKombinasjonen av Titanium og firehjulsdrift (AWD), vil i tillegg ha adaptiv cruisekontroll og parkeringssensorer foran og bak som standard. 

Hva er så nytt på Titanium-utstyrsnivået i forhold til utgående modell? 
Jo: 

Sync2 med 8-tommers skjerm10.1-tommers instrumentdisplay i fargerUtvidet Active City StopLyddempende vinduer på fører- og passasjersideAutomatisk nær- og fjernlysFilskifteassistanse med filskiftevarslerTrafikkskiltgjenkjenningFøreroppmerksomhetsovervåkningMyKey (som gjør at du kan programmere nøkkelen til for eksempel å begrense toppfart og lydvolum når du låner bort bilen) 
Nøkkelløs startElektronisk parkbremsBakkestartassistanse Kraftigere motoriseringer, og renere Euro 6 motorer. 

Reiseomkostningene til denne reportasjen er dekket av importøren. 
Les mer her 
