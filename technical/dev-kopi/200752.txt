Testet:VW Golf GTE 

Har du for mye rekkeviddeangst til å kjøpe elektrisk Golf, og ikke penger nok til å kjøpe Golf GTI, er dette løsningen midt i mellom. 

Det er to ting vi nordmenn er virkelig gode til, og som vi er mer eller mindre alene om. 

Vi sanker nærmest alt som er av medaljer i langrennsporet, og vi hamstrer omtrent alt som blir produsert av elbiler. 
Elbil-salget har bokstavelig talt gått til værs! 

Omlag 80 prosent av all produksjonen av e-Golf selges derfor i Norge. 
Og med de formidable betingelsene er det fullt forståelig. 

For dem som ikke klarer seg med kapasiteten batteridriften alene byr på men som likevel ønsker å være miljøvennlig samt spare en slant penger på driftsutgifter, kan ladbare hybrider virkelig være tingen. 

Se detaljer 

Det neste skrittet 

Det er dessuten slik teknologi som alle de store bilprodusentene ruller ut i disse dager, og som flesteparten ser ut til å være enige om er det neste skrittet for å gjøre bilene mindre forurensende. 

Golf GTE har sin konsernbror i Audi A3 e-Tron, som vi har kjørt tidligere, og den har en el-motor på 102 hestekrefter og en bensinmotor med turbo på 1,4-liter og 150 hestekrefter. 
Offisielt heter det at bilen totalt har 204 hestekrefter. 

Du kan velge om du vil tvinge bilen til å kjøre i ren el-drift, med kun bensinmotor eller begge i kombinasjon. 
Sammen gir de to motorene bilen et eventyrlig bra skyv, mye takket være el-motoren som har momentet klart fra starten av. 

Trykk inn GTE-knappen og motoren gir fra seg en fin knurrelyd. 

0-100 km/t går da unna på 7,6 sekunder og toppfarten er 222 km/t. 
Som pendlerbil fungerer den utmerket på den måten at den kan kjøre inntil fem mil på ren strøm. 
Men vær klar over at rekkevidden strupes når temperaturen er lav. 
Under vår test klarte vi drøyt tre mil ved tre plussgrader under svært pen kjøring. 

Straks strømmen går tom kobles bensinmotoren elegant inn. 
På strekningen Oslo-Drammen (45 km), oppnådde vi et snittforbruk på 0,19 liter pr mil. 

Det er svært pent! 
I praksis vil det si at de fleste vil kunne spare store summer til drivstoff dersom de kun pendler noen få mil til og fra jobb. 

Men det er selvsagt avgjørende at du også får ladet bilen på jobb. 
Med vanlig stikkontakt tar det opp mot fire timer, avhengig av strømstyrke. 
Hurtiglading skjer på to timer. 

Se interiørbilder her 

Heldigvis kan du også lade på offentlige ladeplasser gratis, slik som du kan med elbiler. 
Hvis du finner en ledig plass, da. 
For det opplevde vi som et problem. 
Oslo tyter nemlig over av elbiler om dagen, så det skal godt gjøres å oppdrive en ledig ladeplass. 

Er den perfekt? 

Så langt virker alt egentlig helt perfekt med Golf GTE. 
Du kan få den med hengerfeste (hengervekt på 1500 kilo), noe nevnte Audi A3 e-Tron ikke en gang kan leveres med. 
Den får gunstige avgiftsbetingelser på grunn av el-motoren og lavt CO2-utslipp og bilen har spenstige ytelser kombinert med gjerrig forbruk. 

Så hvorfor er vi ikke helt solgt og roper halleluja, lurer du? 
Jo, det kan konkretiseres med faktumet at bilen er en hybrid. 
Den er hverken fullt ut miljøvennlig eller fullt ut sportslig. 

Den er hverken fugl eller fisk, som vi sier på godt norsk. 

Rekkevidden er litt for kort til at det store flertallet kan føle seg trygg på å gjennomføre sin daglige kjøring elektrisk. 
Og selv om den har masse krefter, så imponerer de mest på kjøring rett fram. 

Selv om Golf GTE både ser og oppleves som en helt alminnelig Golf på de fleste måter, er den nemlig 300 kilo tyngre enn tilsvarende 1,4-liters TSI-modell med 150 hestekrefter. 
GTI-interiør til tross så avsløres den da som relativt lubben straks svingene drar seg til. 

Schizofren 

Det er i det hele tatt en merkelig kombinasjon. 
For plassert i de ålreite sportssetene, stilles hjernen fort inn på GTI-modus, men straks du oppdager at bilen kan kjøres på el-drift og ser rekkeviddemåleren, så vil du kjøre så nøkternt som mulig. 
Det er schizofreni i praksis! 

Bagasjerommet er også strupet med nesten 100 liter til 278 liter, noe som gjør at du neppe får plass til barnevogna. 

Velger du GTE får du med utstyr for 25.000 kroner som standard. 
Adaptiv cruise control, p-sensorer, innklappbare speilhus og LED-lys er blant utstyret du får med i tillegg til GTI-interiøret. 

Avgiftslettelse og lavt forbruk til tross - bilen koster 83.100 kroner mer enn e-Golf. 
Den har til gjengjeld enda flere fordeler hybrid-eierne bare kan drømme om. 
GTE koster dessuten overraskende nok det samme som Audi A3 e-Tron. 
Her skal det legges til at den har mer utstyr som standard enn hva tilfellet er med A3 e-Tron. 

Likevel må du også på Golfen legge til litt ekstrautstyr, og da blir bilen fort dyr. 
Testbilen har hengerfeste, skinninteriør, p-varmer, ryggekamera, navigasjon og mørke vinduer. 
Totalt koster det 65.200 kroner. 
Totalt sett havner bilen derfor på hele 393.900 kroner. 

Så lenge rekkevidden ikke er lengre, tror vi derfor at den typiske Golf-kunden gjør lurt i å vente på en forbedret ladbar hybrid-Golf med enda lengre el-rekkevidde. 
Den burde kunne kjøre 10 mil på ren eldrift. 
Først da snakker vi! 
