Fornyet Ford C-Max prøvekjørt
Ja, dette var en betimelig oppgradering. 
Ford C-Max er blitt en god del bedre uten å bli dyrere. 

Ford har virkelig lagt seg i selen når det gjelder å tilby flerbruks/fleksibiler for enhver smak. 
I dag har de intet mindre enn fem ulike varianter. 
Fra den minste til den største er de som følger: B-Max (Fiesta-plattform), C-Max og Grand C-Max (Focus-plattform), S-Max og Galaxy (Mondeo-plattform). 

I år fornyer de fire av dem. 
C-Max og Grand C-Max er oppdatert med en omfattende oppgradering, mens S-Max og Galaxy er helt nye i år. 

Kort og lang 

Vi syntes Ford C-Max var kommet litt bakpå i forhold til konkurrentene og så frem til å kjøre den grundig fornyede utgaven. 
Det synes øyeblikkelig at designen er oppdatert. 
Med strammere linjer og den tidsriktige Ford-fronten synes vi begge versjoner ser mindre «klumpete» ut enn før. 
Den følger dermed i fotsporene til sin plattform-donor - fornyede Ford Focus. 

Som tidligere kommer bilen altså i to varianter: 
Den ene er på mange måter en høyere og mye romsligere versjon av Focus, mens den andre versjonen er lengre, kommer som syvseter (eller mer en 6+1-variant), og er utstyrt med skyvedører. 

Ford C-Max - den korte - ble første gang lansert i 2003. 
Den tilhører en nisjekategori innen C-segmentet eller kompakt-klassen, som karakteriseres ved at de er mer høyreiste og har bedre plassutnyttelse. 
I Fords tilfelle er det Focus bilen er basert på, og det er slående hvor mye mer plass Ford greier å tilby hovedsaklig ved å bygge i høyden. 

Men de er ikke alene om dette. 
Det er kommet flere biler av denne typen de siste årene - Mercedes-Benz tilbyr sin B-klasse og mer nylig kom Volkswagen med Golf Sportsvan og BMW med 2-serie Active Tourer. 

Disse bilene er mer populære nedover i Europa enn i Norge, hvor de etter vår mening er noe undervurdert til fordel for folkesuver/crossovere. 

Lillebror og storebror 

Dimensjonene er som tidligere. 
Det betyr at i rene tall er C-Max 438 centimeter lang, 183 centimeter bred og 163 centimeter høy. 
Grand C-Max på sin side er 452 centimeter lang, 183 centimeter bred og 168 centimeter høy. 
Den er også jevnt over cirka 100 kilo tyngre. 

Sistnevnte ser ikke så veldig mye større ut, men det er delvis et optisk bedrag som kommer av at bilen er noe høyere, og dessuten var utstyrt med takrelinger. 
Totalt gir det proporsjoner som er ganske like. 

Men ekstra høyde pluss en akselavstand på 279 centimeter mot lillebrorens 265, gir selvsagt betydelig bedre plassforhold innvendig i Grand C-Max, noe som har gjort det mulig å sette inn en tredje seterad. 

Skyvedører og nødsete 

Skyvedører er svært praktiske og letter inn- og utstigning. 
På den annen side har de den ulempen at de stjeler plass i bredden og dermed har annen seterad bare to fullverdige sitteplasser, med noe som mer eller mindre kan kalles et nødsete i midten. 
Dette kan klappes til side og da kan de to setene på siden skyves skrått bakover. 

Slik sett har den mest til felles med Mazda 5 - en bil det i dag selges svært få av. 
Av andre konkurrenter kan vi nevne Toyota Verso, Kia Carens, Opel Zafira Tourer, Citroën Grand C4-Picasso, Peugeot 5008, Renault Grand Scénic og VW Touran. 

Fine motorer 

Vi kjørte C-Max med 1,5-liters Ecoboost bensinmotor og Grand C-Max med 2.0 TDCI dieselmotor. 
Begge disse kraftkildene gir tilfredsstillende kjøreopplevelse, men vi grep oss i å tenke at dieselmotorene på mange måter har utspilt sin rolle i forhold til de beste, kompakte bensinmotorene med turbolader. 

Men vi må ha i mente at Grand C-Max veier cirka 100 kilo mer. 

Begge stiller med maksimal effekt på 150 hestekrefter og mens dieselen har en klar fordel på papiret når det gjelder trekkraft og utvilsomt leverer en del mer trøkk i midten av arbeidsregisteret, oppleves bensinmotoren i praksis sterk nok i lange baner samtidig som den er mer kultivert og har maksimalt moment tilgjengelig over et bredere register. 

270 newtonmeter fra 1.600 til 4.000 omdreininger gir nok ressurser til fremdrift i de fleste situasjoner. 

Det var bare versjoner med sekstrinns manuell girkasse tilgjengelig for testing, men begge blir tilgjengelig med automat mot et pristillegg på 25.000 kroner, noe vi vil tro de fleste vil velge. 
Denne manuelle girkassen fungerer helt greit selv om sjaltingen kunne vært en anelse mer presis, uten å utmerke seg på noen måte. 

God å kjøre 

Kjøreopplevelsen i Grand C-Max, som vi kjørte først overrasket oss positivt denne gangen. 
Det slo oss raskt at bilen er blitt veldig stillegående og selv om rullestøyen nok vil bli mer påtagelig på ruglete norsk asfalt, er det tydelige fremskritt på støydempingen. 

Forstillingen er like presis og kvikk som før og bilen oppleves komfortabel i noe større grad enn den kortere C-Max selv om sistnevnte også klarer seg bra på dette området. 

Den lange versjonen har hele 14 centimeter lengre akselavstand, noe som gjør den mer stabil på veien, men det bidrar samtidig til en litt mindre skarp oppførsel. 
Det må beregnes litt bedre plass i veibanen når svingene blir krappe og hyppige. 
Samtidig leverer den som nevnt ovenfor en høyere grad av kjørekomfort. 
Når det er sagt, fant vi begge versjonene mer komfortable å kjøre enn tidligere. 

Kvikkas 

C-Max er fortsatt klasseledende for den som ønsker kvikke og sporty kjøreegenskaper. 
Den er svært svingvillig med en forstilling som sitter godt i kurvene, og med den direkte elektriske styreservoen, som gir et svært kommunikativt inntrykk. 

Når da bakvognen følger på på en engasjert måte blir helheten både underholdende og effektiv. 

På glatt føre vil dette nok kunne gi overstyringstendenser i overkant av det vanlige hos denne typen bil, men C-Max er selvsagt utstyrt med stabiliseringssystemer som er blitt stadig bedre de siste årene. 

Prisgunstig 

En svært god nyhet er det at oppgraderingen av C-Max og Grand C-Max ikke har medført noen fordyring av modellene - snarere tvert i mot. 
Særlig med høyt utstyrsnivå fremstår bilen som riktig så prisgunstig. 

Fra-prisen er 254.000 kroner, for versjonen Trend med 1.0 EcoBoost-motor på 125 hestekrefter og manuell girkasse. 
Utstyrsnivået Trend kommer som standard med 16-tommers stålfelger, manuelt klimaanlegg, radio/CD men Sync-systemet og DAB+. 

Det overveldende flertallet av kundene vil velge å legge 15.000 kroner ekstra på bordet for å få Titanium-utstyrsnivået med automatisk klimaanlegg, oppvarmet frontrute, nøkkelfri start, regnsensor, 16-tommers aluminiumsfelger, automatiske hovedlys og bakkestart-assistent. 

Plusser man på ytterligere 18.000 kroner får man øverste utstyrsnivå som er Titanium X, som altså starter på 287.000 kroner. 
Da får man den store berøringsskjermen på åtte tommer med Sync2-systemet som har effektiv stemmestyring av underholdnings- og kommunikasjonsfunksjonene. 

Setene er i delskinn på dette nivået og alufelgene oppgradert til 17-tommere. 

Gode på sikkerhet 

Ford kan selvsagt, som på Focus, tilby sikkerhetssystemer som plasserer dem blant de ledende på dette området. 
Og tilleggsprisen må sies å være overkommelig: 9.000 kroner koster Førerassist-pakken som inkluderer Active City Stop - nødbrems i opptil 50 kilometer i timen, vinglevarsler med aktiv motstyring, blindsonevarsling, tretthetsvarsler, trafikkskiltgjenkjenning, automatisk nedblendbare fjernlys, regnsensor og elektrisk innfellbare sidespeil. 

En såkalt Citypakke 2, til 10.000 kroner, inkluderer parkeringsassistent både for lukeparkering og lomme-parkering med sensorer foran og bak, navigasjon med 8-tommers berøringsskjerm og Sync2-systemet. 

En klar forbedring 

For å konkludere konstaterer vi at Ford har gjennomført en vellykket oppgradering av en bil som slet med noen diskutable egenskaper i forhold til konkurrentene. 

Komforten er forbedret, det er ryddet opp i interiøret og bilen har fått mer aktuelle og effektive motorer. 

C-Max har som nærmeste direkte konkurrent VW Golf Sportsvan, som vi nylig testet. 
Sistnevnte har fordelen av å være en mer nyutviklet bil og fremstår etter vår mening som en gjennomgående bedre bil. 
Grand C-Max, derimot, er en god del mer moderne bil enn VW Touran - men Volkswagen kommer snart med en helt ny bil også i denne klassen. 

Pris- og utstyrsmessig er begge C-Max-utgavene unektelig et godt kjøp hver i sin klasse, særlig i høyere utstyrsnivå og det er naturligvis et sterkt argument for mange. 

På egenskaper finner vi fortsatt ikke bilen klasseledende, men den er blitt en god del bedre og sett opp mot prisbildet bør den absolutt vurderes enten man er på jakt etter er en spesielt romslig kompaktbil (C-Max) eller en praktisk 7-seters fleksibil (Grand C-Max). 

Reiseomkostningene til denne reportasjen er dekket av importøren. 
Les mer her 
