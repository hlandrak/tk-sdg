78 år gammel lager han sin beste og mørkeste plate
Rusten stemme og akustisk gitar. 

Michael Chapman: 
"True North" (Paradise of Bachelors/Playground) 

I 2017 markerte Michael Chapman 50 år i bransjen med platen "50". 
Produsent var Folken-aktuelle Steve Gunn, som også er med nå. 
Resultatet er likevel ulikt. 
Sist ville Chapman spille americana, nå vender han tilbake til sine folk-røtter. 

78-åringen fra Leeds har vært en produktiv og hyllet artist, men har aldri nådd utenfor sin egen krets. 
Selv med det som kanskje er hans beste plate, er det trolig for sent. 
I "It's too late" våkner han på et nedslitt hotellrom med en flaske med billig brennevin og tanker om forhold det ikke ble noe av. 

Bridget St John, cellisten Sarah Smout og steelgitaristen BJ Cole er med på de mørke visene, som oppsummeres i "Youth is wasted on the young": 
There were so many futures but now there are none. 

Han stopper likevel ikke der, men avslutter med lyse "Bon ton roolay". 
Om livet er fylt med anger, skal i hvert fall utgangen være munter. 

Beste spor: 
"It's too late", "After all this time", «Full bottle, empty heart", "Truck song", "Bon ton roolay". 
