Respektfull hyllest av Helan og Halvan
Helan og Halvan får her en verdig hommage. 
Men det er komikerfruene som har mest personlighet. 

Et sted mellom Chaplin og Keaton finner vi Laurel og Hardy, eller Helan og Halvan som de var kjent som for norske kinogjengere på 1920 og 30-tallet. 
De er blant de mest glemte kjente filmkomikerne fra denne perioden. 
Denne filmen tar utgangspunkt i et forsøk på å gjenopplive karrieren deres i 1953. 

Da ankommer de to Hollywood-ikonene kystbyen Newcastle, for en britisk turné som kanskje vil kunne munne ut i en ny filmkontrakt, om deres planlagte Robin Hood-satire Rob ’Em Good slår an hos britiske filmprodusenter. 

Munter resignasjon 

Både Laurel (Steve Coogan) og Hardy (John C. Reilly) er blakke, men ikke desperate. 
Var det noe som preget deres glansnumre, var det en stoisk og ganske munter resignasjon over livets nederlag, og dette har filmskaperne bakt inn i rollefigurene. 

Hvor nøyaktig denne fremstillingen er som biografi, vet jeg ikke. 
Coogan og Reilly makter å gjenskape det som var de to komikernes særtrekk foran kamera på en overbevisende måte. 
Men hvor nær vi kommer deres personligheter, er vanskelig å si. 

Forsvinner inn i rollene 

Her skildres vennskapet som en evig runddans der privatlivet bare er en forlengelse av det som skjedde foran kamera og på scenen. 
Vi får sjelden noen opplevelse av hva som rører seg på innsiden av komiker-skallet, og kanskje var det slik de var. 

Coogan og Reilly forsvinner begge inn i rollene, og så lenge de i filmen opptrer foran et publikum, fungerer deres tolkning av komikerne utmerket. 
Særlig Reilly tilfører den på alle måter runde Helan en likandes elskverdighet, og hans føyelighet er noe den skarpere Halvan spiller effektivt ball mot – både foran og bak kamera. 

Komikerfruer med brodd 

Heldigvis har filmskaperne innsett at denne elleville fasaden ikke er nok for en spillefilm, og vi introduseres tidlig for deres ektefeller. 
De tilfører filmen den mer spontane komikken de innøvede numrene foran og bak kamera ikke tar høyde for. 

Fru Halvan (Nina Arianda) og Fru Helan (Shirley Henderson) er to pågående kvinner som ikke liker hverandre, og som verner om sine menns karrierer på ulike måter. 
Den ene er overbeskyttende, den andre er selv tidligere skuespiller og vil gjerne være med på moroa. 

En ventil for kaoset 

Helan og Halvan oppnådde aldri publikums gunst på høyde med Chaplin og Keaton, og filmen viser enkelt hvorfor. 
Deres numre var morsomme og tok utgangspunkt i noe hverdagslig, men de var først og fremst dyktige håndverkere, ikke gudbenådede komikere. 

I filmen gjenskapes noen av deres kjente numre, men de aller beste uteblir fordi de er for lange. 
Om du sjekker ut noen av dem på YouYube, vil du se at ideene var gjennomarbeidede og enkeltscenene ikke så morsomme som summen av hele sekvenser. 

Helan og Halvan er likevel en verdig hommage til to komikere som hadde fortjent mer oppmerksomhet. 
De ga publikum noe de ikke visste at de trengte. 
Tilskuerne gjenkjente hverdagskaoset disse numrene harselerte med, og Helan og Halvan sørget for en etterlengtet mulighet til å le av det og puste ut. 
