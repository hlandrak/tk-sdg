Fargesprakende, lystig apokalypse
Verdens undergang blir ikke festligere enn dette. 

Vi vet alle at energidrikker umulig kan være spesielt bra for kroppen. 
I dette spillet går det imidlertid skikkelig ille med de stakkarene som kommer i skade for å ta en slurk av den hippe drikken OverCharge: 
De blir til noen skikkelig aggressive mutanter, på utrettelig jakt etter mer energidrikk, men går ikke av veien for å kverke eventuelle gjenlevende mennesker mens de er i gang. 
Den ansvarlige for galskapen, energidrikkprodusenten FizzCo, gjør det eneste anstendige: 
Setter byen hvor mutantene brer seg i karantene og sørger for å legge et stort lokk over saken. 

Det er her vår heltinne kommer inn i historien. 
Eller helt, for den saks skyld, for innledningsvis kan du skreddersy din egen hovedperson, med allslags løgne kostymer, frisyrer og sminke. 
Som i Grand Theft Auto har denne utkledningsleken ingen funksjon for framdriften i spillet, og inngår mer som en litt festlig gimmick i spill som i stor grad baserer seg på elleville våpen og snodige figurerer. 

Hopp og sprett 

Dette er altså ikke noe ordinært, alvorlig skytespill, men en slags humoristisk actionkavalkade hvor det er om å gjøre å holde seg i bevegelse over gateplan. 
I motsatt fall blir din helt/heltinne veldig raskt overmannet av mutantene eller leiemorderrobotene, så teknikken med å hoppe og "grinde" på alt fra rekkverk til strømledninger må på plass helt fra begynnelsen av. 
Spillet er da også lagt opp på en pedagogisk måte hvor de første oppdragene går ut på å hente diverse ting, og dermed får man raskt spillmekanikken inn i fingrene. 

Så er det bare å dra ut på eventyr i en stor, åpen verden, bevæpnet med et rikholdig arsenal av fjollete våpen. 
Du kan velge å følge historiedelen slavisk, men det finnes rikelig med muligheter til å slå seg løs med ulike tilleggsutfordringer. 
Opplegget kan litt enkelt beskrives som en blanding av "Infamous"-spillene og de gamle Insomniac-traverne "Ratchet & Clank". 
Både underholdende og avhengighetsskapende, altså. 

Treffende humor 

Humoren er imidlertid mer treffende og tidsriktig enn i ovennevnte spill. 
Her harseleres det med alt fra bortskjemte, rike ungdommer til utkledde live rollespill-nerder, og utviklerne har strødd sjenerøst om seg med popkulturelle referanser. 
Som når du skal av gårde for å hente ingredienser til et lite kjemieksperiment, og vår heltinne håper at mottakeren ikke er Heisenberg. 
Eller når du dør og vender tilbake til de levende krypende ut fra en svart-hvitt-tv, i beste "The Ring"-stil. 

Selv om grafikken ikke akkurat er neste generasjon-overveldende, glir det hele fint av gårde, og ser stilig og gjennomført ut. 
Tegneserieestetikken som dukker opp når nye figurer introduseres, er en flott prikk over i-en. 

Spillet er i salg fra 31. oktober . 
