Best uten tak
V10-eren er en hyllest til bensinmotoren og den fortjener å høres. 

Det er midt på dagen, men likevel bekmørkt. 
Jeg har akkurat tatt heisen ned i kjelleren på jobben, men famler rundt i blinde. 
Automatisk lyssensor, liksom … 

Etter noen meter til nå, så pleier lyset å komme på. 
Med armene rett ut stabber jeg videre, og helt riktig. 
Klikk-klakk, blink-blink, lys. 

Og der står den, rett fremfor meg. 
Blank. 
Taket er nede. 
Det samme er vinduene. 
Den skinner. 

Jeg fikler med nøklene, får åpnet de store dørene og setter meg inn. 
Bøttesetene griper fatt på hver side. 

Jeg klarer ikke dy meg, og trykker på den røde knappen. 
Det er da jeg oppdager det befriende vrælet for første gang. 
Bare glem å være stille. 
Du klarer ikke å reise hjemmefra uten å vekke hele nabolaget. 
Med kald motor betyr den røde knappen pur lykke. 

Da er alle sluser åpne, hele veien fra de ti sylinderne i V-form og rett ut i Guds frie natur. 
For mitt vedkommede rett i kjellerveggene og tilbake igjen. 
Ubeskrivelig. 
Det er som om den ønsker å fortelle deg hvor sterk den er, og at den gjerne blir med ut for å leke. 

Etter noen sekunder roer den seg, som om den overlater til føreren å bestemme hvor mye lyd og krefter den skal komme med. 
I 32 varmegrader er R8 Spyder helt klart sommerens heftigste og herligste eventyr, og ikke en hvilken som helst R8. 
Det er en V10 så klart. 
V10 Plus! 

Fra snill til illsint på 3,3 sekunder 

Designen er elegant, ikke brutal. 
Dette er også noe av årsaken til at R8 kommer til å stå seg lenge, nesten på samme måte som den første Honda NSX. 
Den blir på sett og vis aldri gammel. 

Jeg tusler av sted. 
Det er alltid interessant å se hvordan sportsbiler på dette nivået er å håndtere ved daglig bruk, og den skuffer ikke. 
Den er rett og slett som alle andre R8 jeg har kjørt – snill som et lam. 
Dette er en bil man ikke bør være redd for å sende bestemor i butikken med. 

Bortsett fra at man sitter lavere, og har litt mindre oversikt, så er den like kultivert som en Audi A3. 
Helt til man trykker på de rette knappene, og blir ekstra aktiv med høyrepedalen. 
For det skal ikke feies under teppet at dette er et råskinn av dimensjoner. 
Bilen er den raskeste cabrioleten Audi noen gang har laget. 

Fra et dreiemoment på 560 
Nm vris det ut hele 610 hestekrefter som sparker deg hardt av sted, nesten før du rekker å be om det. 

Et lett trykk på den pedalen du vet, og skyvet kommer brått og brutalt, uansett hvor forberedt du måtte være, og uansett hvor erfaren du tror du er. 
Skal vi tro Audi, butter det heller ikke før speedometeret nærmer seg 330 km/t. 

For at man ikke skal dumme seg kraftig ut, har bilen et snev av stabilitetskontroll innkoblet til enhver tid. 
Du får ikke skrudd systemene helt av, og vil alltid ha en liten hjelp i bakhånd. 
Uansett om du er i Comfort, Auto, Dynamic eller Individual – Dry, Wet, eller Snow. 

Grepet er upåklagelig. 
Det sørger firehjulsdriften og fire heftige lisser for. 
Sporvidden er bredere foran enn bak, men dekkdimensjonen bak er 295/35 R19 bak, mot 245/35 R19 foran. 
Med en midtplassert motor har bilen en vektfordeling som er nær optimal, og det merkes. 

Audi har dessuten brukt en rekke forskjellige materialer, avhengig av hvor de er plassert. 
Som nevnt er bilen en V10 plus, og plus bør jo by på noe ekstra. 
Det gjør det da også. 
Bilen har nemlig fått en del standardutstyr man må betale ekstra for på de øvrige R8-modellene. 

Vi snakker om karbonbremser, ekstra sportslige bøtteseter, og karbondetaljer hist og pist. 
Linjene er de samme, og bilen er nesten som en skulptur – selv nå, mange år etter at R8 kom for første gang. 

Den minner meg litt om BMW i8. 
For når man vet hvordan bilen faktsisk er satt sammen, blir det enda mer imponerende å studere linjer og profiler. 
Her går det i en kombinasjon av aluminium og karbon, avhengig av materialets oppgave, og hvor det er brukt. 

Fintunet 

Det slår meg hvor sivilisert DSG-kassen fungerer, eller S-tronic som Audi kaller den, en 7-trinns dobbeltclutch-løsning som gjør en fremragende jobb. 
Eneste store ulempe finner vi når man ligger i et mer bedagelig kjøreprogram innkoblet. 

Om du brått må ut av en situasjon, eller av ren lykkerus plutselig finner ut at du skal gi jernet. 
Da er den ikke forberedt i det hele tatt, og slipper plutselig opp et halvt sekunds tid, før den girer og deretter sparker til. 
Høyst ubehagelig, lite effektivt og ikke slik det burde være. 

Programvarefeil? 
Mulig, for R8 deler girløsning med sin slektning i VW-gruppen, Porsche. 
Der har vi aldri opplevd et slikt hull i kjørekarakteristikken, og vi tror ikke det hører hjemme her heller. 

Bortsett fra dette er opplevelsen hysterisk, med positivt fortegn, og den trives like godt rett frem i høye hastigheter, som når landeveien byr på de herligste svingkombinasjoner. 

Men bilen krever også at du har en korrekt kjørestil. 
Bremser du for seint, vil du oppleve tendenser til understyring når kurvene blir skarpe. 
Det er de fysiske lovene som slår til, men grepet er generelt svært godt, og kreftene enorme. 

Du har alle de midlene som skal til for å redde deg inn. 
Karbonbremsene nærmest hugger til, det lave tyngdepunktet holder deg flatt, og styringen er upåklagelig presis. 
Det er gode tilbakemeldinger gjennom rattet, passe filtrert, og selv med den brede sporvidden foran, stikker fronten villig dit du peker – uansett hvor trangt det blir og fort det går. 

Den 10-sylindrete maskinen hyler herlig når du nærmer deg rødmerket. 
Maks dreiemoment oppnås ved 6500 omdreininger og effekt-toppen ligger på 8250. 

Det er rett og slett ved høyt turtall moroa skjer, uten at det er noen bombe. 
Det er også en av grunnene til at den er såpass lettkjørt ved lavere turtall, og med en fører som har mindre horn i panna. 

For én ting skal være sagt: 
R8 skuffer aldri som den kjøremaskinen den er ment å være. 
Men akkurat i dag har jeg hatt en herlig sommerdag i 32 varmegrader, med en av de beste bilene det er mulig å cruise rundt i. 

Og når anledningen byr seg, skal den få frest fra seg på en bane her eller der. 
Den fikser begge oppgaver på en fortreffelig måte. 
