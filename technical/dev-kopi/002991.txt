Energiboost
Rapperen leverer en oppglødd elektronisk singel etter Urørtfinale-seieren. 

Cezinando har satt rapflyten til tung tungeskyts-innstilling på den Organized Noize-aktige produksjonen på singelen “Blinkesko”. 
Sporet er for øvrig første singel ut etter Urørtfinale-seieren under by:Larm-uken i mars. 

Sporet, som er produsert av artistens faste produsent Illeig, er hektisk elektronisk. 
Synthsveip teppelegger det hele, og osloartisten rapper blant annet “du kan være min Juliet i mørket / jeg kan være Romeo i noen blinkesko”. 
Selve låten handler om kommunikasjonsmetoder anno 2016. 

“Blinkesko/Video”, som er hentet fra det forestående albumet Barn av Europa, appellerer til det hyperaktive genet hvor hissige elektroniske elementer og funny punchlines som “ofrer bekymring en tanke og det stikker i magen som seppuku” gir god grunn til å trekke på smilebåndet med repetative nakkesleng attåt. 

Cezinando skiller seg ut. 
Han leker til stadighet med både form og tekst, og væremåten til rapperen er eiendommelig. 
“Blinkesko/Video” er ikke nødvendigvis Cezinandos beste låt hittil, men den kommer til å passe godt til formål som råning på nattestid eller generell energiboost når formen er laber. 
