«Cold Pursuit»:Sort humor i rød snø 

Filmanmeldelse: 
Alle som liker å se Liam Neeson gjør kjipe ting mot kjipe folk har en ny høytidsstund i vente. 

Hans Petter Moland er ikke bare aktuell med filmatiseringen av «Ut og stjæle hester» (premiere 8. mars). 
Han står også bak denne nyinnspillingen av sin egen hevnthriller «Kraftidioten» fra 2014. 
I «Cold Pursuit» er handlingen flyttet fra den norske fjellheimen til Rocky Mountains og Stellan Skarsgårds rollefigur er blitt overtatt av Liam Neeson, men plottet er fortsatt det samme. 

Når sønnen hans blir myrdet, gjør snøplogsjåfør Nels Coxman slik fedre spilt av Liam Neeson pleier å gjøre når barna deres blir myrdet: 
Han tar loven i egne hender. 
Snart befinner Coxman seg midt mellom to krigende narkobaroner og antallet døde begynner å eskalere i rekordfart. 

Igjen gjør den sorte humoren, de kriminelle forviklingene og det ironiske forholdet til voldsbruk – samt, ikke å forglemme, veldig mye snø – at det er umulig å ikke sammenligne med Coen-brødrenes klassiker «Fargo» (1996). 
Og der blir «Cold Pursuit» litt for lang og litt for monoton til å nå helt opp. 

Men det er i hvert fall lettere – kanskje fordi man har sett for mange filmer? – å kjøpe denne historien i en amerikansk fremfor en norsk setting. 

Roy Søbstad 
