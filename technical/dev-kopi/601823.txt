Stadig mer interessant
Terje Dragseth og hans I Sing My Body Electric har etter hvert en betydelig produksjon å vise til. 
Og selv om besetningen rundt forfatteren later til å være i kontinuerlig endring — denne gangen deler han låtskriver- og produksjonscredits pluss cover med Flying Crap-legenden Rune Tengs - er bandets utvikling merkbar fra utgivelse til utgivelse. 
«The Color of Sound» er bygget opp rundt seige beats som antakelig kunne ha gått i det uendelige, tradisjonelle instrumenter blandet med vanskelig definérbar ulyd og Dragseths etter hvert riktig uttrykksfulle stemme. 
Tankene går til både New Yorks elektropionérer Suicide og kristiansandsindustrialistene Munch. 
Stemningen er nattlig, urban, klaustrofobisk. 
Og når tekst og lydlandskap sammen går opp i en høyere enhet - sjekk for eksempel ut det lumre åpningssporet «Last Night» - er effekten besnærende. 

I Sing My Body Electric har helt siden starten opplevdes som ganske marginale, og dette albumet kommer ikke til å endre på det. 
Som en utdypning av Terje Dragseths mangslungne forfatterskap, har prosjektet likevel sin verdi. 
Og det blir stadig mer interessant å følge. 
