Bosch FlexiClick:Fem løsninger i samme koffert 

Her har de samlet det meste som kan løses med roterende verktøy i ett sett. 

Elektrisk verktøy kan brukes til utallige oppgaver, og det fine med Bosch FlexiClick er at du kan gjøre det aller meste, bortsett fra å sage. 
Men det er i teorien. 
Vi ville selvsagt vite hvordan det fungerte i praksis. 

Hva får du i FlexiClick-settet? 

Utgangspunktet er en børsteløs maskin på 18 volt. 
Selve maskinen har et 1/4-toms bitfeste og er av den korte typen som kommer til de fleste steder - og dermed gjør jobben som skrumaskin helt utmerket. 

Men det stopper ikke der: 
I front har den en spesiell kobling som består av tannet inngrep og en bajonettfatning. 
Forsatsene har tilsvarende kobling. 

Så er det bare å sette på en av forsatsene og vri fatningen rundt, så har du "ny" maskin! 

Monterer du på chucken har du fått en drill som tar bor med opptil 1/2-toms diameter. 
Og det beste av alt: 

Den både ser ut, og oppfører seg, som en helt vanlig proff 18-volts børsteløs drill. 

Skal du bore eller pusse i vinkel kan du i stedet sette på vinkel-chucken. 
Den har akkurat samme 1/2-toms kapasitet og kan festes i 12 forskjellige vinkler. 
Det er ingen utveksling, boret roterer med samme hastighet som med den rette chucken. 

Skal du bruke bits der det er trangt, typisk ved montering av skap eller lister mot en innervegg, kan du sette på offset-forsatsen. 
Da er det bare 11 millimeter fra senter til kanten av forsatsen. 

Bruker du bor med sekskantklinge kan du bore nesten helt inne i et hjørne. 

Den mest overraskende forsatsen er likevel borhammeren. 

Den er mekanisk, ikke pneumatisk, men bruker vanlige SDS plus bor og har en slagstyrke på 1 Joule. 
Det holder fint til det meste av lettere monteringsarbeide i betong, tegl og lignende løsninger. 

Maskinen 

Selve drillen er slik vi forventer av en blå Bosch-maskin. 
Den er kompakt, ligger godt i hånden, har god balanse og moderat støynivå. 

Den har to gir og toppfarten er 1700 omdreininger/minutt. 
Maks dreiemoment er 50 Newtonmeter. 
Momentvelgeren har 18 trinn 

Den børsteløse motoren er vedlikeholdsfri, har bedre ytelse og gir lengre batterilevetid enn tradisjonelle børstemotorer. 

LED-lys dekker arbeidsstedet, når du trykker inn triggeren kommer lyset på når maskinen starter og fortsetter å lyse flere sekunder etter at den har stoppet. 
Trenger du lys for å plassere bor eller bits må du altså starte og stoppe maskinen først. 

Maskinen rykker ikke ved oppstart, selv om du kjører den rett opp i maks hastighet. 

Uten forsats kan du fint bruke korte bits direkte i sekskantfestet, festet er ikke så dypt at de forsvinner innover i festet. 
Det samme gjelder offsett-forsatsen. 

Forsatsene i bruk 

Forsatsene er svært enkle å håndtere. 
Det er bare å sette dem sammen og justere litt til de går i inngrep, så dreier du ringen og strammer til. 
Du hører da noen små klikk som bekrefter at ting er på plass. 

For offset- og vinkelforsatsen dreier du den først til ønsket posisjon - tanningen gir 18 posisjoner - setter den i inngrep, deretter strammer du ringen til du hører klikkene og den er på plass. 

Chuck og borhammerforsatsene er jo runde og kan festes vilkårlig. 

Uansett hvilken forsats du velger gir maskinen samme solide inntrykk. 
Innfestingen er så solid at den alltid oppleves som om det var en komplett, dedikert maskin. 

Med den vanlige chucken har du en standard drill, chucken håndterer opp til 13 millimeter bor. 

Vinkelchucken er helt lik i bruk, den tilbyr også et godt grep når man skal støtte eller presse. 

Offsetforsatsen trenger innen støtte, den gjør bare at du kan skru - eller bore med et bor med sekskant innfesting - nærmere en vegg eller et hjørne. 

Borhammerforsatsen var en positiv overraskelse. 
Påmontert blir ikke maskinen så mye større enn mange andre driller, vi snakker om et par centimeter. 
Den er til og med så vidt litt kortere enn den dedikerte 18 volts borhammeren fra Clas Ohlson som vi har testet tidligere. 

Ytelsen er vesentlig høyere enn en slagdrill i samme størrelse, og til monteringsarbeide med innfesting av skrueplugger gjør den en ypperlig jobb. 
Det forplanter seg noe mer slag utover i selve maskinen her enn i en pneumatisk borhammer, men det er definitivt innenfor det akseptable. 

Samlet eller separat 

FlexiClick-settet kan leveres i mange varianter tilpasset brukere som har annet Bosch-verktøy fra tidligere. 
Du kan kjøpe bare selve maskinen med vanlig chuck og så kjøpe forsatser senere. 
Du kan også kjøpe et komplett sett med to batterier og lader. 

Konklusjon 

Totalprisen på 5.400 er høy, men vi synes likevel at du får mye for pengene: 
Bosch FlexiClick takler boring, pussing, sliping og skruing - i praktisk talt alle materialer. 

Settet passer dermed perfekt for håndverkeren som skal montere innredning eller annet arbeide på mulige og umulige steder. 
Vi tror også det vil falle i smak for glade amatører som skal i gang med et stort renoverings eller oppussingsprosjekt. 

Priseksempler på de enkelte delene: 
GSR 18 V-EC FC2 Solo 2 123 kroner GEA FC2 offsetforsats 598 kroner GWA FC2 vinkelforsats 598 kroner GHA FC2 borhammerforsats 997 kroner 

Batterier og ladere er de samme som i resten av Bosch-systemet. 

Bosch GSR 18 V-EC FC2 (2x4,0Ah) 
