Endelig ei bok som viser hvordan du kan bli hørt av politikerne
Lyst på ny ishockeyhall i kommunen? 
Da bør du lese denne boka. 

For noen år siden fulgte jeg en hviterussisk opposisjonspolitiker til Utenrikskomiteen. 
Mannen var gul og blå i ansiktet etter møte med regimets batonger, og ba inntrengende om norsk støtte i kampen om diktaturet. 

På den andre siden av bordet duppet den norske stortingsrepresentanten med hodet, og etter noen minutter sov han søtt. 

Hvordan når man egentlig gjennom her, lurte jeg på. 

Ressurser, ressurser, ressurser 

Her er endelig boka som forklarer hvordan det skal gjøres. 

SV-veteranene Ketil Raknes og Bård Vegard Solhjell har skrevet en konsis og morsom innføring i lobbyvirksomhet. 

Utgangspunktet deres er et berømt sitat fra Stein Rokkan om det norske politiske systemet: 

«Stemmer teller, men ressurser avgjør.» 

Med andre ord, makta rår. 
Den søkkrike oljebransjen er best, naturligvis. 
Den mektigste lobbyorganisasjonen du aldri har hørt om, KonKraft, er en allianse mellom oljenæring og fagforbund. 

Best i klassen 

KonKraft er «spydspissen i oljebransjens lobbyarbeid for å opprettholde høy leteaktivitet og høy inntjening på norsk sokkel.» 
En som har kjent KonKrafts krefter er Jonas Gahr Støre. 

Som nybakt AP-leder funderte Støre på om også norsk olje må bli liggende for å unngå klimakollaps. 
Etter noen runder pryl fra KonKrafts venner i LO, angret han og sa at AP ville «videreføre høyt aktivitetsnivå på sokkelen». 

Oljebransjens kunststykke er å etablere tolkningsrammene for debatten og ikle særinteresser et skinn av fellesinteresse. 
Således er høy aktivitet på sokkel viktig ikke for bransjen, men for å bevare velferdsstaten. 

Olje- og energiminister Terje Søviknes beskriver alternativet til full gass slik: 
«lavere lønninger, økt skattetrykk og press på velferdsordninger vi i dag tar for gitt.» 
Olje handler ikke om klima, men om velferd og den som mener noe annet er en dust som tar ting for gitt. 

I en tid der demokratiet vakler under vekten av dårlig selvtillit, fake news, frykt, mistro og autoritær fremgang i bastioner som EU og USA, er bokens budskap likevel at demokratiet virker, og at politikk nytter. 

Mer demokrati, mer lobbyisme 

Forfatterne viser hvordan David noen ganger banker Goliat gjennom godt organisert lobbyarbeid, der et klart budskap og solid faktagrunnlag følges av evne til koalisjonsbygging og å sette dagsorden. 

SV-forfatternes kroneksempel er «Folkeaksjonen oljefritt Lofoten, Vesterålen og Senja» som ble stiftet på en skole i Svolvær i 2009, og i ni år har beholdt flagget på festningen under beleiring ikke bare av industri og fagforbund, men også landets tre største partier. 

Noen ganger er det nemlig ikke ressurser som avgjør, men stemmene til folk flest, ifølge Raknes og Solhjell, og lobbyvirksomhet kan gjøre kampen jevnere. 
