Test:Jaguar XF Sportbrake 

Kan britisk eleganse hamle opp med tysk grundighet? 

XF er Jaguars konkurrent og alternativ til Audi A6, BMW 5-serie og Mercedes E-klasse. 

Stasjonsvognutgaven kalles kledelig nok Sportbrake, og kom på markedet for drøyt to år siden. 

Vi kan raskt legge til at modellen er på oppløpssiden i livsløpet før en helt ny XF er ventet en gang neste år. 

Ingenting ved utseendet sier at dette er en aldrende bil. 

Tvert i mot! 
XF-en tar seg forbasket godt ut i møte med tyske konkurrenter, der enkelt kan tendere over til å bli for sterile. 

Stasjonsvognen balanserer mellom et elegant og aggressivt utseende med sint frontparti, lange og lekre linjer samt utstrakt bruk av krom. 

Se interiør og detaljer 

I premium-segmentet er det ingen som har større bagasjerom enn Mercedes E-klasse, som fullstendig dominerer med sine 695/1.950 liter. 

Jaguaren er dessverre i motsatt ende med sine 550/1.675 liter. 
Men kan du leve med det, vil du heller verdsette designet og atmosfæren på innsiden. 
For plassert i gode seter med justerbare sidevanger, er livet lett å like. 

Særpreget interiør 

Midtkonsoll og dashbord preges av eksklusivt treverk, aluminium og skinn. 
Automatgir-velgeren, som er et aluminiumshjul, og luftdyser som elektronisk åpnes i det du starter bilen understreker følelsen av at dette er noe spesielt. 

Dessverre er ikke alt like funksjonelt, sånn som setevarmen. 
Den må du først aktivere med egen knapp, for så å regulere styrken på info-skjermen. 
Info- og navi-skjermen på sju tommer er også litt liten. 

Men du kan ikke oppgradere til større skjerm. 
Grafikken på navigasjonen henger også litt etter konkurrentenes løsninger. 

Likevel er det lett å føle seg fornøyd bak rattet i XF Sportbrake. 
Kjørekomforten er god. 
Selv om den ikke kan leveres med justerbart understell, er det godt avstemt. 

Støynivået er behagelig lavt, men 2,2-liters dieselmotoren er en tanke svakere enn konkurrentenes motorer. 
Prestasjonene viser også at den er treigere i akselerasjon med omtrent tilsvarende motorstyrke. 

Særlig mot Mercedes E220 BlueTEC T. 0-100 km/t på 10,9 sekunder mot 8,6 sekunder. 

Se flere detaljer 

Jaguaren har dessuten noe høyere utslipp og forbruk enn sine konkurrenter. 
En annen svakhet er også at den ikke kan leveres med firehjulstrekk, noe som begynner å bli svært ettertraktet i dette segmentet. 

Det vil først bli bedre med ny modell. 
Den vil også få den nye motorserien som introduseres med Jaguar XE i sommer. 
Da kan du også vente at den vil få den ferskere 9-trinns automatkassen fra ZF. 

Stiv pris 

Under emnet kroner og øre, stivner godfølelsen med Jaguar XF Sportbrake. 
Startprisen er 575.950 kroner med laveste utstyrsnivå SE. 

Testbilen har utstyrsnivået Premium Luxury, som inkluderer utstyr som automatkasse, bi-xenon, selvregulerende luftfjæring bak, elektriske skinnseter, ulike sikkerhetsløsninger osv. 

I tillegg er bilen utstyrt med navigasjon, parkeringspakke, hengerfeste, DAB+ med mer. 
Totalprisen er derfor 771.000 kroner. 

Sammenligner vi med de nevnte konkurrenter, så priser Jaguar seg for høyt. 
Startprisen på Audi A6 Avant 2,0 TDI S tronic (150 hk) er 526.000 kroner, BMW 520d Touring aut. 
(163 hk) koster fra 531.900 kroner og Mercedes-Benz E220 BlueTEC T aut. 
koster fra 556.705 kroner. 

Du må naturligvis sette av en del penger til ekstrautstyr også på disse bilene. 
Men når BMW tilbyr xDrive til kampanjepris på 9.900 kroner, er det ikke rart at kundene strømmer mot det merket. 
