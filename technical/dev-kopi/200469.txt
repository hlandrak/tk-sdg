Logitech UE Megaboom
Vår testvinner har fått en storebror. 

Oppdatert 19. mars: 
Logitech UE Megaboom er nå tilgjengelig i norske butikker. 

I fjor sommer testet vi et utvalg populære Bluetooth-høyttalere, og til topps gikk Logitech med sin UE Boom. 

Kombinasjonen av hendig og lett utforming, motstandsdyktighet mot vann, god batteritid og god lyd gjorde at vi gav Logitech-høyttaleren terningkast seks og kåret den til best i test. 

Her er storebroren! 

Mens UE Boom er relativt kompakt i utførelsen, har Logitech i dag lansert oppfølgeren, UE Megaboom. 
Den har vi hatt i tre uker allerede, men vi måtte love ikke å si noe om den før i dag. 
Derfor kan vi i dag, som en av de første publikasjonene i verden, presentere testen. 

Som du ser på bildet er den nye høyttaleren vesentlig større enn den forrige modellen, men selv om den er markant større, er vekten fortsatt relativt lav med 880 gram, der mange av konkurrentene passerer kiloen og vel så det. 
Til sammenligning veier den opprinnelige UE Boom-høyttaleren 540 gram. 

Dette er forskjellene 

Foruten at Megaboom selvsagt er større og tyngre enn forgjengeren, har den også fått bedre batteritid – 20 timer kontra 15 timer på lillebror, som er blant de aller beste i klassen. 
Det er selvsagt svært fordelaktig om du legger ut på telttur eller lignende der du ikke har tilgang til strøm. 

Vel så attraktivt er det at Megaboom nå er IPX7-serfitisert, som betyr at den kan senkes inntil én meter under vann i en halvtime og fortsatt virke fint. 
Det har vi også testet, og selv med musikk spillende gikk det helt smertefritt. 
For ordens skyld var forgjengeren IPX4-sertifisert som tilsvarer sprutsikring. 

Megaboom tåler også fall fra inntil én meters høyde, så dette er en høyttaler de fleste trygt kan ta med seg overalt. 

Den nye modellen har dessuten Bluetooth-rekkevidde på 30 meter. 

Kan pares 

Som med UE Boom har du mulighet til å pare to enheter trådløst, slik at du kan bruke dem som stereohøyttalere. 
Megaboom kan pares enten med en annen Megaboom-høyttaler, eller med den opprinnelige UE Boom-høyttaleren. 

Dette gjør man via den tilhørende appen, som finnes for iOS og Android, men dette har vi ikke fått testet selv, siden den ikke oppdateres med Megaboom-støtte før produktet slippes (vi har dog fått den demonstrert av Logitech). 
Appen har også støtte for alarm, samt equalizerinnstillinger. 

Enkel i bruk 

I motsetning til for eksempel Creative Sound Blaster Roar er det ikke mange knapper å forholde seg til på UE Megaboom. 
De to vesentlige knappene er pluss og minus, som styrer volumet på avspillingen. 

Ved siden av power-knappen på toppen, finner du også en liten Bluetooth-knapp som du kan holde inne for å sette enheten i paringsmodus (Megaboom støtter også NFC). 
Verdt å merke seg er også at den tilhørende appen kan slå høyttaleren av og på direkte. 
Akkurat det er en funksjon mange av konkurrentene savner. 

I andre enden finner du en gummilist sikret med en «skrue» som skjuler micro USB-inngangen og lydinngangen (3,5mm), der sistnevnte kan brukes om du vil spille fra en enhet som ikke er Bluetooth-kompatibel. 
Denne må selvsagt være ordentlig lukket for at høyttaleren skal være vanntett. 

Konstruksjonsmessig ganske identisk med UE Boom, med andre ord, hvis vi ser bort fra størrelsen. 

Godt med bass 

Sammenlignet med forgjengeren er det først og fremst de dypere tonene som kommer langt klarere frem når du spiller musikk. 
Megaboom-høyttaleren har en god og fyldig bass som gir et rikere lydbilde enn forgjengeren; noe vi også forventer når de fysiske målene er økt som de er. 

Men også når vi sammenligner vi med den siste høyttaleren vi testet før jul, Creative Sound Blaster Roar, blir vi enda mer imponerte av høyttaleren fra Logitech. 
Lydbildet er åpnere og har bedre dynamikk, selv om Megaboom ikke når helt opp når det gjelder bassen. 

Megaboom leverer også meget godt på volum (91dBA) og kan spille høyere enn Creative-høyttaleren. 
Stort sett alt vi setter på av musikk låter meget bra selv på høyt volum, men noe forvrengning høres om du kjører volumet helt i taket. 
Verdt å merke seg er også Logitechs 360-gradersdesign som gjør at lyden høres like godt fra begge sider av høyttaleren; en forskjell som blir natt og dag om du sitter på feil side av høyttaleren fra Creative. 

Konklusjon 

Det er mye å like med Logitech UE Megaboom; oppfølgeren til vår testvinner fra i sommer; UE Boom. 
Megaboom er større, og dermed blir det også mer lyd – både i form av bass og volum. 
Allikevel er den ikke like tung som mange av sine konkurrenter, med en vekt på snaue 900 gram. 

Logitech byr ikke på så mye ekstra fiksfakserier som loudness-knapp og nødladerfunksjon, men verdt å sette pris på er at den er vanntett, tåler en god trøkk og byr på særdeles gode 20 timers batteritid. 
Dessuten kan du trådløst pare den med en annen Megaboom-høyttaler eller med den noe mindre forgjengeren, UE Boom, for å spille i stereo. 

PS! 
Siden høyttaleren slippes i dag er den ikke tilgjengelig i noen nettbutikker ennå, men anbefalt pris er satt til 2.499 kroner. 

Oppdatert 10.02.2015: Logitech UE Megaboom forventes i butikkene i begynelsen av mars. 

Oppdatert 19. mars: 
Det er nå flere butikker som har Logitech-høyttaleren til salgs, og i skrivende stund koster den 2995,- i flere nettbutikker. 
Det skyldes sannsynligvis at dollaren har steget med 15% siden nyttår. 

Ultimate Ears UE Megaboom 
