Det nærmeste man kommer et musikalsk Korn-comeback
Har gjort mye rart de siste femten årene. 

ALBUM: 
Mange av de som har stått last og brast med Korn siden de snudde opp ned på metalscenen på midten av 90-tallet vil nok finne mye å glede seg over på «The Serenity of Suffering». 

Ikke bare er det en slags tilbake-til-røttene-affære, den låter også tidvis ganske sulten. 
I alle fall om man bruker den matleie utgaven av bandet som ga ut oppgulp som «Korn III: 
Remember Who You Are» på tampen av forrige tiår som referanse. 
Noe av det kan nok forklares med gitarist Brian «Head» Welch sin gjeninntreden i bandet i 2013. 

Korn har forsøkt seg på mye rart for å holde seg flytende de siste femten årene. 
Lite av det har vært av det minneverdige slaget. 
«The Serenity of Suffering» på sin side pøser på med blytunge riff bare Korn kan lage, i tillegg gynger det heftigere enn på lenge også. 
Hør bare på låter som «Insane» og «Take Me». 

Oppskriften er velprøvd og angsttematikken loslitt, men dette er vel uansett så nærme man kan komme et musikalsk Korn-comeback i moderne tid. 
