«Hunter Killer»:Den kalde krigen er tilbake 

Filmanmeldelse: 
Nok en gang barker russerne og amerikanerne sammen i en skikkelig middelmådig film. 

En amerikansk undervannsbåt forsvinner i Barentshavet. 
Når angrepsubåten USS Arkansas, under ledelse av den staute, egenrådige kapteinen Joe Glass (Gerard Butler), blir sendt for å finne ut hva som foregår, havner de sporenstreks i trefning med russerne. 
Det er nesten som om noen prøver å fremprovosere en tredje verdenskrig. 

En god stund ligger «Hunter Killer» an til å bli en brukbar kald krig-thriller av «Jakten på Rød Oktober»-typen. 
Det er kaldsvette soldater som stirrer på skjermer under vann og stressede ledere som bjeffer til hverandre på overflaten. 
Dessverre skal historien bli stadig mer tøvete jo lenger den varer: 
De mest usannsynlige ting skjer, de heldige sammentreffene hoper seg opp og sub-plottet med den derre Navy SEALs-gjengen kunne ha vært hentet fra en gammel leievideo med Chuck Norris. 
I tillegg skusles filmens suverent mest karismatiske skuespillere, Gary Oldman og avdøde Michael Nyqvist, bort i roller hvor de knapt får noe å gjøre. 

Ubåtfilm-entusiaster vil ikke nødvendigvis synes at «Hunter Killer» er bortkastet tid. 
Men også de kommer til å klaske seg i pannen mer enn én gang. 

Roy Søbstad 
