Dinside kjører Nissan Juke Nismo RS
Nismo er den sportslige avdelingen hos den japanske bilprodusenten Nissan. 
Det betyr moro. 

Moroklump! 
Det er den mest dekkende beskrivelsen vi greide å koke det hele ned til etter å ha kjørt Nissan Juke Nismo RS, nyeste generasjon. 

Juke er faktisk en stor salgssuksess for Nissan, og er en god illustrasjon å bruke hvis man vil forklare hva ordet «paradoks» betyr. 
At en bil som høster så mange ukvemsord angående utseendet likevel selger så bra (allerede 650.000 eksemplarer, og det i et nisjesegment), er forklaring god nok, mener vi. 

Råtassen som droppet ut... 

Og at de utstyrer denne lille crossoveren som (ifølge onde tunger), ser ut som et misfoster av en småbil på stylter, med en Nismo GTR-motor på 600 hestekrefter, understreker ytterligere poenget. 
Vi gledet oss veldig til å kjøre nettopp denne da vi tok turen til de franske Alpene for å få en teknisk og praktisk oppdatering på det seneste innen crossovere fra Nissan. 

Dessverre gikk den i stykker og ble stående i hangaren ved siden av flystripen i Megève der det var meningen vi skulle teste den. 

...og den som ble igjen 

Heldigvis hadde den japanske produsenten også andre versjoner tilgjengelig for test, så vi fikk kjøre den nylig oppgraderte Juke Nismo RS over flere mil - og det var verdt reisen i seg selv. 
Juke Nismo RS ble nemlig oppgradert etter vår forrige testkjøring av den og yter nå hele 218 hestekrefter fra sin 1,6-liters turbomotor. 

Styrken til denne bilen er at den ikke er sjokkerende dyr til 370.000 kroner, tatt i betraktning ytelsene. 
Men utfordringen er at dette ikke er en typisk sportslig småbil der man sitter lavt med utsikt rett ut på veien - her sitter man nesten SUV-aktig høyt og ser skrått ned. 

Hva mer gir Nismo RS? 

Dette er ingen komplett test av Nissan Juke - bare en prøvekjøring av den heftigste versjonen det er mulig å kjøpe i dag. 
Derfor: 
Fokus på hva den bringer til torgs når det gjelder kjøreglede og ytelser. 

Konkurrenter til Juke generelt er små SUV-er som (den noe større) Opel Mokka, Renault Captur og Peugeot 2008. 
Man kan også eventuelt innlemme Skoda Yeti i denne kategorien. 

Vil være GTI 

I motsetning til de nevnte bilene kommer Juke altså i høy-ytelsesversjoner hvorav den spinnville Juke R. 
Nå altså med hele 600 hester... 
Og altså den adskillig mer moderate testbilen, som henter ut 218 hestekrefter og et dreiemoment på 280 newtonmeter av sin lille turbomotor på 1,6 liter. 
Med manuell girkasse og forhjulsdrift er det en klar utfordrer til det vi kan kalle «mini-GTI-klassen». 

En rekke detaljer utvendig og innvendig forteller klart og tydlelig at dette er en sportslig utgave: 
Spesifikke felger og røde detaljer piffer opp utseendet mens interiøret i rødt og sort setter en i rett stemning bak rattet. 
Rally-inspirerte bøtteseter kompletterer det spenstige uttrykket. 

«Pocket rockets» 

Konkurrenter til denne bilen er for eksempel spenstige alternativer som Fiat 500 Abarth, Mini John Cooper Works og Citroen DS3 Racing. 
Og det er kanskje problemet til Juke - Alle disse tre er nemlig biler med lavere tyngdepunkt som heller mindre i svingene. 
Chassiet til Nissan Juke er riktig så kompetent og kjøreegenskapene imponerende i forhold til typen bil, men den når ikke opp i forhold til - særlig - Minis nyeste, nevnt ovenfor, (JCW med 231 hester). 

Strammet opp 

Men motoren er tilstrekkelig til å gi gode fartsressurser og understellet er selvsagt strammet opp for å takle kreftene, uten at forskjellen er enorm i forhold til standardversjonens 190 hestekrefter, eller forgjengeren Juke Nismos 200. 
0 til 100 går visstnok unna på 7 sekunder, noe vi kan tro på etter prøvekjøringen. 

Og det er ingenting å si på svingvilligheten, men momentreaksjonene i rattet (såkalt torque steer) ved pådrag er merkbare på denne forhjulsdrevne kraftpluggen - hjulspinn blir det også rett som det er. 
Styringen gir bortsett fra i disse tilfellene ikke tilstrekkelig med tilbakemeldinger fra underlaget selv om den er presis nok. 
Men kjøreegenskapene generelt er gode når man tar i betraktning bilens handicap når det gjelder vektfordeling, men som allerede nevnt - de lavere konkurrentene gjør det enda bedre. 

Komfortnivået er ikke det beste, men tross alt akseptabelt tross et lydnivå som kan bli litt slitsomt i lengden. 
Motorlyden er tunet til å være relativt sportslig, men kan ikke skjule at det er en liten 1,6-liter det dreier seg om. 
Gassen krever tilvenning for å unngå overdreven rusing av motoren ved girskift. 

Morsom, men når ikke helt opp 

Vi kan konkludere med at Nismo-versjonen av Juke, selv om den er morsom og gir en godt humør, ikke kan sies å nå opp til de som virkelig er spesialisert på sportslighet i småbilklassen. 
Til det gjør crossover/SUV-konstruksjonen den litt for keitete grunnet det relativt høyt plasserte tyngdepunktet tross Nissans innsats for å gi den presis styring og troverdig sportslige kjøreegenskaper. 

Så, hvorfor da Juke Nismo RS? 
Jo, Nissan har bestemt seg på å spesialisere seg i særlig grad på crossovere - som man som oftest i dag kaller SUV-er som designmmessig er krysset med vanlig personbil. 
Slik sett skal denne versjonen vise at det ikke nødvendigvis er til hinder for spenst og dynamikk - også i hverdagen. 
Bare det at Nissan tar et slikt initiativ synes vi de fortjener honnør for. 

Epilog 

Prøvekjøringen av Juke Nismo RS var en del av Nissans såkalte crossover-karneval der vi også fikk kjørt de nyeste versjonene av de andre crossoverne som er aktuielle i Norge, Qashqai og X-Trail. 
Vi skal komme tilbake til sistnevnte i en egen sak. 

Vi fikk også servert crossover-historikken til den japanske produsenten, som er som følger: 
Tidlig i dette århundret var tiden inne til å erstatte VW Golf-konkurrenten Nissan Almera og designere og ingeniører kom opp med et forslag som ble dømt nord og ned av markedsavdelingen: 
Ikke nok originalitet, intet særpreg - rett og slett ikke konkurransedyktig nok, var konklusjonen ni måneder inn i prosjektet. 
Det ble besluttet å bygge en annen type bil, som kunne være et alternativ til Golf-typen biler. 

Prosjektmedarbeider Hirohide Tagawa foreslo en mer SUV-lignende bil, mer høyreist og med bedre plassutnyttelse - en slags mini-Murano - Murano var Nissans store crossover som var blitt lansert i desember 2002. 
Resultatet, etter fire år med utvikling, var Nissan Qashqai, som ble lansert vinteren 2007. 
Da var utviklingen av et tilsvarende konsept basert på småbilklassen også underveis - det ble Juke som kom i 2010 og som vakte stor oppsikt takket være sitt mildt sagt ukonvensjonelle utseende. 

I mellomtiden hadde vi fått anledning til å oppdage hvor spennende Nissans globale produktprogram faktisk var blitt... 

Da annen generasjon Qashqai kom i januar 2014, ble også etterfølgeren til den tradisjonelle SUV-en X-Trail lansert - også den med mer crossover-aspekt, som en større versjon av Qashqai med en ekstra seterad. 
Den erstatter rett og slett Qashqai +2 som døde ut med første generasjon Qashqai. 

Og det stopper ikke der: 
I andre markeder leverer Nissan crossovere som for eksempel tidligere nevnte Murano, og den Qashqai-lignende Rogue. 
Nissan har fått blod på tann og det ser ut til at crossover-besettelsen vil fortsette. 

Reiseomkostningene til denne reportasjen er dekket av importøren. 
Les mer her 
