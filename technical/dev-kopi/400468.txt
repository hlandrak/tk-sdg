Anmeldelse av «Dr. Bergland bryter taushetsplikten»:Sant, sårt — og sykt morsomt 

Lege og komiker Jonas Kinge Bergland har laget et show som ikke bare er frekt, morsomt og viktig. 
Det er også sjeldent rørende. 

Hvis du googler «vårt siste tabu», er dette de fire første treffene: 
Ensomhet, Magen, Psykiske lidelser og Psykoser. 
Lege og komiker Jonas Kinge Bergland fjerner stingene på dem alle. 

Tarmrenspredikantene som ikke vet hva «detox» egentlig betyr, psykiske lidelser-sommerleiren der kidsa er mindre deppa enn forventet og den psykotiske medpassasjeren på trikken som skriker ut sin livsvisdom. 

Men Bergland tar også for seg samtidens største diagnoser, de som er for store selv for Google. 

«Jeg har aldri hørt at en jente har sagt jeg elsker deg», sier Bergland. 
Så blir vi med inn i Berglands kjærlighetsløse kjæresteliv, fremført med kirurgisk presisjon. 

Les flere showanmeldelser her: 

Hva er vitsen med kjæreste? 

«En-måneds-kjæresten» til Bergland vil overraske med scones på senga i anledning hans 38-årslag og kaster om seg med mel og bakepulver slik hun har sett på film. 
Men Bergland er ikke Made in Hollywood. 

Han vil bare leve som han alltid har gjort, med to glass melk og to skiver kneipp til frokost. 
Slå-opp-punchlinen som følger er like poetisk som den er festlig. 
Jeg kan avsløre at den innebærer scones, smuler og pertentlige bursdagsmenn som ikke liker for mye mel på kjøkkenbenken. 
For som Bergland sier et annet sted i showet: 

«Jeg vil heller ha det ryddig enn å ha besøk.» 

Litt senere spør han moren sin hvorfor han egentlig skal ha kjæreste. 

«Det er fint å være to her i livet,»svarer hun. 

«Hvorfor det? 
Gi meg bevis! 
Eller er det bare en påstand du kaster om deg som en vaksinemotstander?» svarer komikersønnen. 

Showet har dette som et underliggende, eksistensielt spørsmål: 
Hva om moren tar feil? 
Hva om det faktisk er best å være alene? 
Doktor Bergland gir ingen feelgoodsvar. 

Snåsamannens verste fiende 

Showets kontrakt med publikum er at doktoren skal bryte taushetsplikten. 
Og joda, vi får både sketsjer fra legekontoret og en-og-annen endetarmshistorie. 
Men Bergland tør også å snakke om temaene som ikke er minste felles multiplum. 
Kongehuset sammenlignes med tarmskylling. 

Snåsamannen blir fremført som en bortskjemt drittunge. 
Det er ikke en snill kjærlighetsparodi, men rasende raljering mot alternativ medisin og vårt postfaktuelle samfunn. 

Dette var tema i hans forrige show fra 2014, men det ville vært en unnlatelsessynd å ikke dra det videre til i dag. 

Bergland fikk bare latter fra halvparten av salen på disse vitsene. 
I denne sammenheng er det et godt tegn. 

Bitter og arrogant lege gir samtidsdiagnose 

Doktor Bergland bryter taushetsplikten er elegant bundet sammen av punchlines, tematikk og godt språk. 
Men Bergland spiller også en slags gjennomgående karakter: 
Den arrogante legen med skarp hjerne og usunt kontrollbehov. 

Den tverre Bergland som ikke vil være med på Deli De Lucas bollefest, den rasjonelle medisineren som har fått nok av kvasimedisinens dumskap – og den sårbare ungkaren som bare blir elsket av nevøen. 

Vi forstår instinktivt at alt henger sammen med alt, og at doktor Bergland er mer enn seg selv. 
Han er en diagnose for sin tid. 

Men det er ikke derfor du bør se dette showet. 
Du skal se det fordi det er sykt morsomt. 
