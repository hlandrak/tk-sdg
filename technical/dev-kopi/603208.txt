«Psychobitch»:Fin ungdomsfilm 

«Psychobitch» tar tempen på dagens ungdom med alt det innebærer av prestasjonspress, angst og depresjoner, men filmen er også full av kjærlighet, humor og håp. 

Filmen er skrevet og regissert av Martin Lund («Knerten gifter seg», «Match»), og handler om Marius (Jonas Tidemann) og Frida (Elli Rhiannon Müller Osbourne) som er rake motsetninger. 

Marius er klassens gullgutt, elsket av både medelever og lærere. 
Mens Frida sees på som et utskudd. 
De andre elevene hvisker og tisker om at Frida har prøvd å ta livet sitt en gang, og hennes utagerende oppførsel på skolen hjelper ikke på populariteten. 
Læreren setter derfor de to sammen i håp om at Marius skal være bra for Frida. 
Det viser seg imidlertid at Marius trenger Frida like mye. 

Marius-rollen skildres godt, men jentekarakterene blir mer stereotypiske. 
Frida er den mest interessante av dem, men (obs nå kommer en spoiler) da hun prøver å ta livet sitt for andre gang blir det sterkt bagatellisert. 
Vi får aldri vite hva hun gjorde, eller hvor kritisk det faktisk var. 
Det er bra at temaet tas opp i en ungdomsfilm, men filmskaperen kunne gått mye mer i dybden. 
Det kunne han også ha gjort når det gjelder ungdoms nonsjalante holdning til sex. 
Men alt i alt er det en fin film, med akkurat passe klein klining og pinlige situasjoner. 
