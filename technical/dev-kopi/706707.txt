Rebecca Wexelsen skriver halvløye om å få kreft
BOK: 
Ein uforutsigbar roman om å få kreft som kunne hatt litt betre karakterteikningar. 

Rebecca Wexelsen: 
Hotell Montebello. 
Tiden Norsk Forlag. 
190 sider. 

Nokre gonger møter ein kanskje bøker ein ikkje heilt klarer å ta inn. 
Det kan vere tema, setting, eller kor ein er i livet som gjer at denne boka blir vanskeleg å skjøne. 
Kanskje denne boka er ei slik for meg fordi den handlar om døden. 
Det handlar om å vere ung og bli sjuk. 
Eg veit ikkje. 
Eg syns det er ein vanskeleg tematikk å ta inn. 
Fordi. 
Døden. 
Ja. 

Vi møter ei ung kvinne som finn ein kul på kroppen sin og som ender opp på Hotell Montebello for å gå gjennom ei cellegiftbehandling. 
Eg forventar ei forteljing om kreft. 
Eg forventar å lese med hovudet medlidande på skakke, å lese ein roman om å kjempe for livet, refleksjonar rundt livets dyrebare vesen i all si prakt, tårevåte samtalar der ein kjem nærare kvarandre, der hovudpersonen kjem nærare seg sjølv og det som er viktig. 
Eg gjer ikkje det i denne lesar-erfaringa. 

Hovudpersonen får ikkje eit nærare forhold til familien sin. 
Ho gret ikkje. 
Tonen er tilforlateleg, det heile verker som ein leik. 
Ho møter frivillige, pasientar og tilsette på hotellet, ho får eit nært forhold til nokre av desse. 
Men mange av personane ho møter har noko karikert over seg. 
Som Berit. 
Middelaldrande kvinne som vil hjelpe alle, men som er ei pest og ei plage. 
Ein parodi på ein engasjert person. 
Eg syns denne karakteren Berit er skriven forutsigbar og uinteressant. 
Men det er kanskje berre ikkje min type humor. 

Eg trur at romanen vil bryte forventingar med korleis det er å få diagnosen kreft. 
Når eg tenkjer meg om, så kan den gjennomgåande tilforlatelege tonen i boka, ein tone der det verker som at ingenting påverker hovudpersonen også vere eit prov på å vere redd. 
Å vere nomen, å vere i sjokk. 
Eg trur romanen vil skrive ei morosam og filosofisk bok om døden med ein overraskande hovudperson. 
Her er også innsmett av forteljingar om den amerikanske komikaren Andy Kaufman, som hadde ein humor-stil som var annleis og vanskeleg å forklare. 
Han døydde også svært ung. 
Eg hadde gjerne lese meir om Kaufman. 

Som livet sjølv, veit vi ikkje når kulen kjem. 
Og kva gjer vi då? 
Korleis reagerer vi? 
Og kva vil det bety? 
Blir vi friske eller ikkje? 
Kjem det til å gå bra? 
Og kva er vitsen med livet når ein ikkje er lukkeleg? 
Kor er lukka hen? 
Eg syns romanen tar opp dødstematikken på ein interessant måte men det er som dei ulike komiske og uforutsigbare elementa ikkje lever opp til det eg forventar dei skal gjere. 
Galgenhumoren skulle kanskje vore tydelegare og karakterane meir interessante. 
Men vårt moderne forhold til døden blir godt skildra gjennom heile boka. 
