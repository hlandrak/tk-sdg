ANMELDELSE:Synger om håpløse romantikere og degenererte kåtskalker 

Rammstein-vokalist Till Lindemann i fri dressur. 

ALBUM: 
«I like to fuck, but no French letter / Without a condom, the sex is better / But everytime 
I get it in a baby cries and sometimes twins». 
Rammstein-vokalist Till Lindemann fornekter seg ikke på sin første soloplate. 
Karakterene hans er fortsatt besatt av håpløse romantikere, degenererte kåtskalker og selvhatende, pilleknaskende avskum. 

Det er snart seks år siden Rammstein sist ga ut plate, noe som har gjort at medlemmene har funnet tid til å realisere egne prosjekter. 
Till Lindemanns feriesyssel har fått navnet «Skills in Pills», og er et samarbeid med den velrenommerte metal-musikeren og produsenten, Peter Tägtgren. 

Tett på Rammstein Musikalsk har de to lagt seg ganske nært moderbandet til Lindemann i lyd og uttrykk. 
Det handler fortsatt om industriell metal som noen ganger trekker mot dansegulvet og andre ganger går symfonisk til verks. 
Det har naturligvis sine utfordringer og fordeler. 
Ulempen er at resultatet fort kan høres ut som et annenrangs Rammstein. 
Det positive er at fansen føler seg hjemme og ikke blir nevneverdig utfordret. 

Styrken til prosjektet er utvilsom Till Lindemanns udiskutable karisma både som sanger og forkvaklet poet. 
Tägtgren har med Pain laget dance-inspirert metal med klare referanser til Rammstein helt siden tampen av 90-tallet. 
Her ligger også noe av problemet. 
Verken triksene hans eller lydbildet har forandret seg nevneverdig siden den gang. 
Mye av kompet bærer derfor preg av å være en smule utdatert og formelpreget. 

Det betyr ikke at det ikke finnes hørbare låter her. 
«Fish On» er hysterisk i alle sine påtatt banale sex-metaforer. 
Både tittelkuttet, «Children of the Sun» og «Praise Abort» har refrenger som lett klistrer seg fast og framstår som et mer popa alternativ til Rammsteins mer gotiske tilnærming. 

Svart humor Lindemann har tidligere vist seg som en utmerket satiriker og en mester i å balansere det bekmørke med det humoristiske. 
Man trenger ikke la fantasien løpe løpsk for å skjønne hva låter som «Ladyboy», «Golden Shower» har som tema. 
Aberet er at det ofte blir mer plumpt enn hva godt er i overgangen fra det hakket mer poetiske tyske språket til lett gebrokken engelsk. 

«Skills in Pills» er først og fremst et underholdende hvileskjær mens man venter på neste Rammstein-plate. 
Aldri briljant, langt fra original, men akkurat passe underholdende til at den har en funksjon. 
