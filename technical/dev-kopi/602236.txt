Punkrock, moshpit, og allsang
Oslo Ess vet å skape stemning, selv på en onsdagskveld i bibelbeltet. 

Det velkjente bandet starter kvelden med låten «Gi Meg Noe Dritt», før de setter tempo på topp med «Underholding» og «Napoleon» fra deres nye album «Konge Uten En Krone». 
Med unntak av en noe lav koring og savnet etter keyboard-detaljene de har med på plata, så låter det bra fra første stund. 
Det er selvfølgelig et litt rufsete sound, men dette hører jo med på en punk-rockkonsert. 

Oslo Ess sparer nemlig ikke på noe når det gjelder lyd og intensitet. 
Under låtene er det ikke store dynamikk-forandringene — det begynner på topp og avsluttes på topp. 
TrommeslagerHåvard 
Takle Ohr har derfor en travel dag på jobben, og holder driven oppe hele tiden sammen med bassist Knut-Oscar Nymo. 
«Det Brenner Under Beina Mine» og «Finner ikke ord» blir derfor et friskt pust og starten på en litt roligere del av konserten. 

Det er fem år siden Oslo Ess gav ut sitt første album «Uleste bøker og utgåtte sko», og i kveld markerer de dette med å fremføre låten «Helt Fram til Nå». 
Tempoet skrus deretter opp igjen, og som en selvfølge blir det en liten moshpit blant publikum under sangene «Klin Gæern» og «Hold Deg Våken». 
Scenen er pyntet perfekt til avslutningslåten med en variasjon av det amerikanske flagget. 
Det er tid for «Amerika» — allsangmateriale fra deres siste album.Sangene til Oslo Ess skapte automatisk god stemning med høyt tempo og enkle, fengende melodilinjer. 
Det er ikke vanskelig å få med publikum, men de kunne godt engasjert oss enda mer underveis i konserten. 

Etter den lille pausen frem til ekstranummeret virker det imidlertid som om bandet har fått dobbelt så mye energi. 
Lande synger «Kakerlakkene» opp i ansiktet til publikum med en intens innlevelse og et forvrengt ansikt. 
Konserten avsluttes på topp med «Alt Jeg Trenger» hvor publikum synger med av full hals. 
De smiler bredt når de går ut av lokalet. 
En mer energisk avslutning på onsdagskvelden er vanskelig å få. 
