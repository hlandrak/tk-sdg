Karpe Diem fikk det til å koke på Kick
Karpe Diem har vokst til å bli Norges største innen sin sjanger. 
Mange mener de er oppskrytt, men det er få som klarer å gripe et publikum på den måten Magdi og Chirag gjorde denne lørdagskvelden i Kristiansand. 

Festen starter for fullt under andre låt. 
Teksten til "Jens" ramses opp på bakveggen til scenen, men det er absolutt unødvendig – dette kan folk utenat og de synger med av full hals. 
Deretter går de helt tilbake til "Vestkantsvartinga". 
De fremmøtte er allerede i ekstase. 

På Kick kan det virke som en mil fra scenen til baren bakerst i lokalet, men Karpe Diem er en av de få som klarer å nå helt frem. 
Både Magdi og Chirag er mestere på formidling og scenekarisma, og legger opp til flere publikumsdeltakelser. 
De får hele rommet i bevegelse, og skaper et bånd mellom sal og scene. 
Under "Påfugl" viser de bilder av publikum på bakteppet til scenen, og "Spis din syvende sans" blir fremført ute i salen hvor en tilfeldig utvalgt også får være med på showet. 
Effektfulle triks for å komme nærmere fansen. 

Anmeldelsen fortsetter under bildet. 

Nå er duoen aktuell med samlingen «Heisann Montebello», og de nye låtene har allerede rukket å komme godt under huden på folk. 
"Hus/Hotell/Slott Brenner", "Au Pair" og "Hvite menn som pusher 50" sitter derfor like godt som resten, og de betydningsfulle tekstene spyttes ut av hele salen – rett fra levra. 

Bandet de har med seg leverer på høyt nivå, og vi får til og med en liten gitarsolo under låten "Stjerner" før de går av scenen første gang. 
Luftfuktigheten er ekstrem og svettelukten stram, men publikum roper etter mer. 
En helt fersk låt ved navn "Attitudeproblem" blir tatt godt imot før gullrekka med "Ruter", "Her" og den sterke sangen "Lett å være rebell i kjellerleiligheten din" avslutter kvelden. 

Karpe Diem fikk det til å koke denne kvelden, og det er vanskelig å sette fingeren på noe de kunne gjort annerledes. 
Showet er skreddersydd, og vi blir dratt videre i showet uten unødvendige pauser. 
Disse gutta blir bare bedre og bedre. 
