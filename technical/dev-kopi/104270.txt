Teateranmeldelse:«Havboka» 

Suksessboka «Havboka» er blitt landkrabbe, og seiler nå sin egen sjø på teaterscenen. 

På scenen flyter den godt avsted, om enn i noe ujevn rytme. 
Presentasjonen av store mengder fun-facts og mer urovekkende fakta får i blant et ensformig preg. 
Og det musikalske lydnivået gjør at tekstene til låtene er vanskelige å høre. 
Det er ingen fordel når hensikten med låtene er å skape kontraster eller understreking av Morten Strøksnes fascinerende fortelling. 

HÅLOGALAND TEATER 

Når det er sagt, så er Anders T. Andersens regigrep et smart trekk. 
I utgangspunktet skulle man tro det er nesten umulig å lage teater av faktaboka som har fått både Bragepris, Kritikerpris og er blitt omfavnet av et stort publikum. 

«Havboka», som fikk en sekser på VG-terningen, er spekket med poesi, humoristisk vidd, to karer på jakt etter en håkjerring, mengder av informasjon om det omfangsrike livet i havet, myter om himmel og hav - og mere til. 

I en sceneversjon på under to og en halv time, må nødvendigvis gjøres noen drastiske kutt. 
Regissøren har valgt en tilnærmet konsertform, der aktørene synger, spiller intrumenter og leverer replikker fra hver sin lille plattform. 

Den musikalske flyten er også gjeldene i hvordan replikker og setninger bølger fra den ene skuespiller til den andre. 

Musikken, bildene og filmen på det store lerretet bak gir den sceniske «Havboka» en ny dimensjon. 
Bildene og filmene av de enorme havdyrene, de små lusene, mektige fjell og selve hovedpersonen - Havet; opprørt, buldrende eller blankt - er med på å gi innsikt om havet som opprinnelse til det meste som beriker vår klode. 

I tillegg til teksten er det musikalske uttrykket dominerende. 
Nick Cave, P.J. Harvey, Waterboys og Ebba Grøn er blant låtmaterialet som serveres av skuespillerne på scenen. 

Ebba Grøns «Staten och kapitalet» leveres med en politisk intensitet som minner om Hålogaland Teaters glansperiode som politisk teater på 70-tallet. 

Men i blant er det vanskelig å oppfatte tekstene i sangene, og da virker de musikalske innslagene mer som en tilgjort effekt enn et supplement. 

Forestillingens beste bølgetopper er når den ramsalte rammefortellingen bringes på bane; historien om forfatteren og hans kompis Hugo og deres jakt gjennom fire årstider på den store, stygge Håkjerringa. 

Fra scenen males fram dramatiske bilder, situasjoner som veksler mellom overhengende fare, gretten surmuling, og entusiastisk, sta lidenskap for å få tak i det beistet. 

Aktørenes smittende energi og det mektige landkskapet i bakgrunnen gjør at du kjenner sjøsprøytens kraftstråler slå over scenen. 
«Havboka» på scenen viser seg å være en ganske så flytedyktig affære! 

Anmeldelsen er basert på generalprøven. 
