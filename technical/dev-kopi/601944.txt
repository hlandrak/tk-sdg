Forlenger forelskelsen
Singelen «Starboy» har herjet hitlistene en god stund og nå er det tilhørende albumet ute - Able Tesfaye alias The Weeknd er en av tiårets store R&B-artister og leverer atter en gang. 

The Weeknd har samarbeidet med flere produsenter og låtskrivere, noe som preger albumet i stor grad. 
Hitmaskinen Max Martin står for de mest dansbare og retro låtene. 
«Rockin» gjør det vanskelig å sitte stille, mens «A Lonley Night» tar oss med tilbake til 80-tallet hvor The Weeknd får vist frem Michael Jackson-fraseringene sine. 

På den andre siden har du produsentteamet med Magnus August Høiberg alias Cashmere Cat og Benny Bianco. 
Den karakteristiske, luftige produksjonen til nordmannen høres tydelig i låtene «True Colors», «Attention» og «All I Know». 
Høiberg har jobbet med mange, men det er med Tesfaye det virkelig har klaffet. 
«Starboy» er et gjennomprodusert album med delikate detaljer og en blanding av Tesfayes særegenhet og hit-materiale. 

Likevel føles et savn av det harde, dype og melankolske som gjorde «Beauty Behind The Madness» til et mesterverk. 
Kanskje forelskelsen etter forgjengeren smitter over til denne utgivelsen, men det er umulig å ikke like «Starboy» som et variert R&B-album av god kvalitet. 
