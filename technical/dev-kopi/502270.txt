Variabelt om medier, vidunderbarn og psykiatri
Mediebransjens forbruk av unge jenter blir tatt på kornet – men tankespinn tar for mye plass. 

Romanen «Forbruk i september» er den bergensbosatte Eline Lund Fjærens tredje, og hun skriver godt. 

Setningene slynger seg elegant av gårde i en minimalistisk stil, her virker ingenting overflødig. 

Her er et eksempel: 

«Hun trenger ham ikke. 
Det er snarere kulturredaktøren som trenger henne, betrakter henne som en berikelse i det ellers så gubbepregede arbeidsmiljøet, et såkalt frisk pust med nye ideer og et fast grep om samtiden, som om hun tilhører noe de andre ikke har tilgang til, og det gjør hun jo også, en type ungdommelig sfære som de andre for lengst har forlatt, mer eller mindre frivillig, tenker han, det får så være.» 

Tankene tilhører 36 år gamle Espen, en seriøs bokanmelder i en ukeavis som bærer mange likhetstrekk med Morgenbladet. 

Gjenstand for hans betraktninger rundt unge jenter (og unge i sin alminnelighet) i mediebransjen er den 22-årige Emilie. 
Hun er lynende intelligent og så dyktig at hun kalles vidunderbarnet. 

Espen ligger med Emilie på avisens sommerfest og blir betatt og besatt av sin unge kollega. 
Like etterpå skifter hun jobb over til forlagsbransjen. 
Deretter skifter boken perspektiv fra Espen til Emilie, og vi møter alt annet enn et vidunderbarn. 

For 25 år siden hørte jeg en liknende historie som den Eline Lund Fjæren forteller om i «Forbruk i september». 

Den handlet også om hvordan en ukeavis dyrket frem en svært ung og lynende intelligent jente, som etter hvert viste seg å være bipolar, eller manisk-depressiv, som det het den gang. 

Historien gjentar seg åpenbart, selv om Fjærens bok er fiksjon. 
Kultur- og mediebransjen byr kanskje på så hektiske hverdager at det kan sammenliknes med å være i en permanent i manisk tilstand. 

Fjæren lykkes med andre ord i å skape en troverdig ramme rundt en person med psykisk sykdom. 

Både Espen og Emilie fremstår som svært reflekterte, selvbevisste og strategiske. 

Espens blikk på Emilie er farget av forelskelse, men også skryt og kjekkaseri til sin bokanmelderkamerat Erik: 
«Noen måtte jo ligge med vidunderbarnet før eller siden, det kunne like godt være meg.» 

Når Emilie får ordet, er det gått et halvt år siden hun forlot avisen. 
I mellomtiden har hun hatt et sammenbrudd. 

Gjennom indre monolog og tankereferat får vi vite at hun går i terapi, tar antidepressiva og går til psykiater. 
Emilie fremstår som mer eller mindre fullstendig oppslukt i eget tankespinn, parallelt som hun formidler en slags selvinnsikt i dette tankespinnet. 

Forfatteren lykkes med å skildre en trist og tvangsmessig tilstand, og vi er svært langt fra å møte et vidunderbarn. 

Litterært sett blir teksten etter hvert noe monoton, den lukker seg rundt sykdom og symptomer. 
Seksuell promiskuitet følger ofte med bipolar lidelse, og de depressive sidene gjør at hun mangler livslyst. 

Fjæren skildrer slike sider ved Emilie, uten at personligheten hennes trer spesielt tydelig frem. 

Avslutningen på historien om Espen og Emilie virker mer konstruert og distansert enn de fine ansatsene som ble etablert mellom mediebransjen og forbruk av unge jenter i bokens begynnelse. 

I stedet for å ta opp tråden ender «Forbruk i september» som en løs samlivshistorie, som etterlater inntrykk av at boken er blitt rodd noe hastig i land. 
