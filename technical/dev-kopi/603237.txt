«Kamel»:Kameler er ålreite dyr 

Filmanmeldelse: 
Endelig er den her, filmen for deg som trenger tips om hvordan du skal trene kamelen din. 

I familien Sætereng er de ikke redde for å gjøre ting litt annerledes. 
Ikke nok med at de har valgt å bosette seg på den grisgrendte Sørøya i Finnmark, et sted mange ville tro at ingen kunne bo, men heller enn hester, sauer eller kyr, investerer de også i to kameler. 
Planen er å lokke turister til safari. 
Men ridekameler trenger trening. 
Og virkelig gode kameltrenere må man helt til Mongolia for å finne. 

«Kamel» er ikke en dokumentar som byr på det helt store dramaet. 
Riktig nok blir 9 år gamle Torarin, som er vår forteller og det nærmeste vi kommer en hovedperson, lei seg når treneren Adiya tar i bruk røffe metoder overfor dyrene, men ellers er dette en ganske eksotisk historie fortalt på helt streit vis av regissør Karl Emil Rikardsen. 
Sånn sett er det heldig at kameler aldri blir kjedelige å se på. 
Synet av pukkelskapningene, liksom majestetiske og snåle på én og samme tid, som tutler rundt mellom husveggene på Sørøya, vil få noen og enhver til å trekke på smilebåndet. 

Det er ikke stort som tilsier at «Kamel» må ses på kino. 
En koselig, allalder-vennlig liten film er den uansett. 
