Google Nexus 6P
- Muligens den beste Android-telefonen vi har testet. 

Hvis du er opptatt av å få tilgang til nye Android-versjoner raskest mulig, er Googles Nexus-telefoner veien å gå. 
Telefoner merket «Nexus» er nemlig produsert spesielt for Google og har derfor helt rene Android-versjoner. 

Derfor trenger du ikke å vente på at produsenten skal tilpasse sitt Android-skall og sine ekstrafunksjoner når det kommer en ny Android-versjon, som ofte kan ta flere måneder. 

Tradisjonelt har det imidlertid vært enkelte svakheter med Nexus-telefoner som har gjort at de har blitt oppfattet mer myntet på utviklere enn på allmuen; det være seg litt svakere maskinvare, billigere materialer, begrenset lagringsplass, et ikke-alt-for-godt kamera eller lignende. 

Denne gangen har vi imidlertid ingen problemer med å anbefale nye Nexus 6P. 
Ja, dette er muligens den beste Android-telefonen vi har testet noen gang. 

100% ren Android 

Nexus 6P har altså en helt urørt Android-versjon innabords; nærmeste bestemt siste utgave, versjon 6.0 Marshmallow. 
Blant nyhetene denne gangen er smartere strømstyring, bedre støtte for fingeravtrykksleser og reviderte app-tillatelser, der du nå godkjenner dem «on demand», altså når appen trenger tilgang til for eksempel kamera, kontakter eller samtalelogg. 
Du har også mulighet til å ta bort slike rettigheter i etterkant. 

Visuelt sett har Android blitt langt friskere enn før: 
Googles formspråk, «Material design», skinner godt i hele operativsystemet med friske farger og delikate animasjoner, som i våre øyne gir en helhetlig og god brukeropplevelse. 

I tillegg flyter alt bra: 
For ikke bare har Nexus 6P svært kraftig maskinvare; du slipper også alt produsentene legger på sitt brukergrensesnitt på toppen i tillegg, som kan bidra til at ting går litt mer luggete enn nødvendig. 

En annen fordel med ren Android-versjon er at du ikke lenger blir spurt om du vil åpne bildet i "Bilder" eller "Foto", eller om du vil åpne en nettside med "Chrome" eller "Internett", slik du ofte må hos andre produsenter som selger telefonene både med sine egne og Googles apper. 

Laget av Huawei 

Denne gangen er det Huawei som har laget Nexus 6P. 
Det er første gang et kinesisk selskap har stått for en Nexus-modell, der både HTC, LG, Samsung og Motorola har stått bak tidligere versjoner. 

Mest iøyenfallende er det periskop-lignende området på baksiden av telefonen, der kameraet også sitter. 

Mens resten av baksiden er i aluminium er dette feltet i glass, som gir telefonen et litt annerledes utseende enn de fleste andre telefoner. 
Den delen stikker litt ut, og en ulempe er selvsagt at dette glasset gir baksiden et knuselig område. 

Vi er også godt fornøyd med fingeravtrykksleseren på baksiden av Nexus 6P. 

Kun én gang i løpet av testuken har vi opplevd å måtte putte fingeren på en ekstra gang for autentisering. 
Det er faktisk ganske imponerende, gitt at den også trenes opp veldig raskt der du bare trenger å berøre den 5-6 ganger. 

Den kan imidlertid ikke brukes som utløserknapp for frontkameraet og kan heller ikke brukes for å dra ned varslingsfeltet slik man kan på Huaweis «egne» telefoner. 
Den kan imidlertid brukes til betaling og passordløsninger som LastPass og den slags. 

Av og på-knappen på siden har fått en ruglete overflate slik at det er lett å kjenne den igjen om du ikke ser på telefonen. 

En kjekk ting ved å ha en egen knapp her, er at det går an å bruke den for å ta en rask titt på uleste varsler uten å låse opp telefonen. 
Plukker du opp telefonen fra et bord, tennes skjermen også et lite øyeblikk for å vise deg uleste varsler. 

Stor og flott skjerm 

Nexus 6P er blant de større telefonene på markedet og har en 5,7" skjerm med QHD-oppløsning, altså 2560x1440 og da pikseltetthet på svært gode 515ppi. 

Sammenlignet med en av de største konkurrentene, iPhone 6s Plus, er tykkelsen identisk (7,3mm), bredden i praksis den samme (0,1mm skiller), men 6P er en millimeter høyere. 
Men da altså med en skjerm som er 0,2 tommer større. 

Skjermen er av AMOLED-typen, som betyr at vi får servert et dypt sortnivå og farger det smeller av. 
Er du ikke så fan av fargene, går det an å bytte til sRGB-fargerommet via utviklermenyen, som gir et langt mer konservativt fargeuttrykk. 

Ny ladeport 

Nexus 6P er en av få telefoner på markedet med den nye USB Type C-porten. 
Den har godt potensiale til å bli en universalport du vil se på både mobiltelefoner, nettbrett, bærbare PC-er, skjermer og annet i årene som kommer. 
Den støtter raskere overføringshastigheter og inntil 20V spenning og 5A strømstyrke (=100W). 

En ulempe for deg som hopper tidlig på vogna her, er selvsagt at det ikke akkurat florerer av type C-kabler i de norske hjem. 

Har du glemt ladekabelen hjemme kan det altså bli vanskelig å oppdrive en når du er på besøk. 
Heldigvis får du med to slike kabler i esken. 
Strømadapteret som følger med er forøvrig på 5V/3A, som gjør at du kan lade telefonen raskt. 

Vi klatret for eksempel fra 29 til 50 prosent på 15 minutter og videre til 68 prosent på de neste 15 minuttene. 
Og det på et batteri som er 3450mAh; relativt solid størrelse i dagens marked. 

Batteriet opplever vi for øvrig som meget godt, der vi aldri har hatt problemer med å få telefonen til å rekke fra morgen til leggetid, ofte med 30-40 prosent igjen selv med relativt god bruk. 

En eksempeldag med ganske mye bruk varte fra 0650 til 0020 der vi hadde vært aktive på skjermen i to timer og tre kvarter totalt: 
Da hadde vi fortsatt 10 prosent igjen på batteriet. 

Blant annet hadde vi brukt en god stund på den nye Now on tap-funksjonen og tatt en del bilder, inkludert bildebobler der man knipser bilder i 360 grader, slik at man kan lage morsomme miniplaneter som dette: 

Meget godt kamera 

Denne Nexus-modellen har også et svært godt kamera, og det er bra - fordi det dessverre har vært litt mangelvare på Nexus-telefoner opp i gjennom. 

Bildebrikken er 1/2,3" og oppløsningen på 12Mp. 
Det gir en pikselstørrelse på 1,55µm – ganske stort sammenlignet med konkurrentene, og som på papiret betyr at kameraet vil ha mindre problemer med støy under dårlige lysforhold. 

Lysstyrken til bakkameraet er for øvrig f/2,0 (f/2,4 på frontkameraet) og vidvinkelen tilsvarer cirka 27mm, som gir et forholdsvis bredt utsnitt når du tar bilder sammenlignet med andre mobilkameraer (Sonys Z5-telefoner leder her med vidvinkel tilsvarende 24mm). 

Et lite irritasjonsmoment er at Googles kameraapp, som er standardappen, virker litt treg – til tross for dens relativt enkle fremtoning. 

Det lugger litt i skjermbildet når du skal komponere et bilde, og du må også vente noen sekunder med å se bildet i sin fulle prakt om du bruker HDR-modusen, som for øvrig kan slå inn automatisk om du ønsker. 
En kjekk ting er imidlertid at du raskt kan starte kameraet om telefonen er låst ved å trykke to ganger raskt på strømknappen. 

Vi ble likevel imponert av bildene, og da spesielt de som er tatt ved dårlig belysning. 

Her får kameraet uttelling for de store sensorpikslene, og Google har også svært god kontroll på støyprosesseringen. 

Bildet under er for eksempel tatt håndholdt i et ganske mørkt lokale (vi valgte å la blitsen være av, så motlyset gjorde det litt mørkt), med følsomhet på ISO 1044. 
Det fremstår uansett svært detaljert og lite kornete i forhold til den høye følsomheten som er brukt (trykk på bildet om du vil pixel-peepe): 

Hvitbalansen er dog ikke alltid like treffsikker, og mange innendørsbilder får et litt over normalt sterkt gulstikk. 
Lysmåleren oppleves likevel som solid, der også bilder tatt i motlyssituasjoner på dagtid gjengis på en svært god måte. 

AMOLED-skjermens dype sortnivå og sterke farger gjør det også til en fryd å bla igjennom bildene man har tatt. 
Det er en egenskap man slett ikke skal kimse av. 

Under kan du se flere bilder vi har tatt med Nexus 6P: 

Svært god ytelse 

På innsiden av Nexus 6P sitter det en Snapdragon 810-prosessor der de raskeste kjernene er klokket på 2,0GHz. 
Dette er den andre generasjonen av denne prosessoren som skal bli mindre varm enn første utgave – en prosessor blant annet Sony Xperia Z3+ hadde problemer med. 
I tillegg har den 3GB arbeidsminne (RAM). 

I daglig bruk opplever vi Nexus 6P som svært kjapp: 
Animasjonene i Android går glatt som bare det, og navigering i operativsystemet, surfing på nettsider og den slags går silkemykt. 

Snapdragon 810 er blant de aller raskeste prosessorene på markedet, som også reflekteres i ytelsestestene vi har kjørt på telefonen. 
Blant annet får vi tett opptil toppnotering i Geekbench-testen, som måler prosessorhastighet, og også på ren 3D-ytelse får vi tett opptil toppnotering i 3DMark-testen. 

For øvrig virker Nexus 6P også å ha meget god samtalekvalitet. 
Huaweis dobbelantennedesign skal sikre deg god dekning, og vi har opplevd telefonen svært habil med tanke på dekning i løpet av uka vi har hatt telefonen til test. 

Konklusjon 

Dette er den første Nexus-telefonen vi gir en sekser på terningen på Dinside, den andre for Huawei noensinne og den tredje vi har gitt en mobiltelefon hittil i år (Samsung Galaxy S6 og iPhone 6s er de to andre). 

Google og Huawei har ganske enkelt laget en svært god telefon i Nexus 6P. 

– 
Den har en flott skjerm, meget god batteritid og et svært godt kamera. 
Spesielt imponerende er egenskapene i dårlig lys, der alt for mange telefoner kommer til kort. 

I tillegg kan du være trygg på at du står først i køen neste gang Android oppdateres. 
At telefonen kjører «ren» Android gjør også at den føles svært rask i daglig bruk, og den tåler godt tyngre belastninger, med kraftig maskinvare innabords. 

Prislappen er heller ikke ueffen – for 5.990 får du 32GB-versjonen, og så kan du eventuelt legge på en ekstra femhundrelapp for å doble lagringskapasiteten til 64GB. 
Det er en lavere pris enn mange konkurrerende telefoner, selv om Nexus 6P altså ikke har støtte for minnekort. 

Google Nexus 6P 32GB 
