Superkompakt hybrid med helt spesiell funksjonalitet
Det er et nettbrett. 
Nei, det er en PC. 
Nei, det er en digital notatblokk. 
Kanskje et hybrid-nettbrett? 
Vi har sett på maskinen som muligens prøver å være litt for mye på en gang. 

Når den er lukket, kan Yoga Book ved første øyekast se ut som en svært tynn og kompakt PC. 

Åpner du den, finner du imidlertid ikke noe vanlig tastatur, men en kapasitiv berøringsplate med et virtuelt tastatur som lyser opp når du skrur maskinen på. 

Ser ut som et ordentlig nettbrett 

Bretter du tastaturdelen helt rundt, forvandles maskinen til et nettbrett - og i motsetning til samtlige hybride PC/nettbrett-produkter vi har sett de siste årene, ser den nå ut som et ordentlig nettbrett. 

Det skyldes skjermen på 10,1 tommer skjerm, tykkelsen på like under én centimeter (tre millimeter tynnere enn første første generasjon iPad), og vekta på 690 gram. 
Noen millimeter tykkere og tyngre enn de hvasseste nettbrettene riktig nok, men husk at nesten ingen av disse har integrert skjermdeksel. 

Og nettopp det er kanskje det aller mest geniale ved dette produktet. 
Det blir som nettbrettets svar på de gamle klapptelefonene, en kategori som dessverre har vandret over terskelen for lenge siden. 
Og synes du Windows ikke er det optimale nettbrett-OS, fås Yoga Book også i Android-utgave. 

Ytelsen er også på nettbrettnivå, Intel Atom-prosessoren løser enkle nettbrettoppgaver helt fint, men ytelsen er bare 30-40 prosent av selv en rimelig PC med Core i3-prosessor, viser våre tester. 
Da snakker vi om utgaven med Windows 10, og tall fra Passmark Performance Test. 
Flashminnet er også mye tregere enn vanlige SSD-er, også tregere enn mange harddisker. 

Skjermen er imidlertid sylskarp, takket være oppløsningen på 1920 ganger 1200 piksler fordelt over 10,1 tommer. 

Maskinen har videre ingen problemer med å spille av videomateriale i full HD-oppløsning. 

IPS-panelet sørger for god og jevn lysstyrke, samt gode innsynsvinkler. 
Berøringsfølsomheten er også meget god. 

Dette liker vi ikke i det hele tatt 

Tastaturet er derimot altfor svakt. 
Det er generelt vanskelig å skrive på. 
Touch-metoden er komplett umulig. 
Hver gang du berører en tast responderer maskinen med en kort vibrasjon, som dessverre også lager en godt hørbar lyd som raskt blir en irritasjon. 
Dette kan heldigvis skrus av. 

Lenovo hevder riktignok at tastaturet skal bli enklere å taste på, så snart det har lært seg måten du bruker det på. 
Dette involverer både programvarebaserte og maskinvarebaserte løsninger som «lærer», for eksempel hvor du hviler fingre og håndbak. 
Du kan lese mer om dette hos Lenovo. 

Pekeplate-feltet under er så lite at det er vanskelig å bruke. 
Ingen kanter gjør at vi stadig bommer og trykker på tastefelter i stedet. 

Spektakulær funksjonalitet 

Tastaturplaten har imidlertid en annen, spennende egenskap: 
Trykker du på blyant-symbolet over til høyre, slukkes baklyset og tastaturplaten forvandles til en digital tegneplate. 
Det følger med både penn - og hold deg fast - millimeterpapir! 

Legger du et papirark over tastaturet kan du ta notater og skrible på papiret med pennen, og så digitaliseres alt direkte til Microsoft OneNote. 
Helt vanlig papir kan også brukes. 

Det følger med et eget underlag som du kan legge mellom tastaturplaten og papiret, for best tegne/skrivecomfort. 

Pennen kan enkelt gjøres heldigital uten blekk, det følger med flere forskjellige tupper. 
Se videoen lenger oppe i saken for hvordan alt dette fungerer i praksis. 

Men er det egentlig nyttig? 

Alt dette er unektelig kule funksjoner, men hvor nyttige de er, avhenger av hva du ser for deg å bruke dem til. 

Skal du digitalisere notatene dine, kommer du langt med en vanlig notatblokk, mobilkameraet og for eksempel Dropbox, som automatisk kan «skanne» notatene og lagre dem som PDF i nettskyen på sekunder. 

Hvis du er designer og ønsker å justere på detaljene i etterkant i et tegneprogram på PC-en, kan funksjonaliteten ha en større verdi. 

Oppsummering og konklusjon 

Det helt spesielle tastaturet gjør at vi kommer til å huske Yoga Book lenge, men ikke som løsningen over alle løsninger. 
Tastatur og pekeplate krever en masse tilvenning, og kan aldri bli like effektivt og bra som på en vanlig PC. 
Som en erstatning for skjermtastatur - til korte meldinger og lignende, kan det fungere - med litt trening. 

Den beste jobben gjør det som rent nettbrett, og da er dessverre ikke Windows 10 noe førstevalg per i dag. 
Android-utgaven ville da være mer hensiktsmessig å vurdere for de fleste, mener vi. 
Der er utvalget av gode og aktuelle apper bedre, og du får et brett med bra kapasitet og integrert deksel - i en elegant utførelse. 

Men så kommer naturligvis oppfølgerspørsmålet: 
Er ikke 5-6.000 kroner for et Android-brett i overkant dyrt? 

Det kan kanskje virke urettferdig, men vi må vurdere Yoga Book som totalkonsept. 
Da lander vi til slutt på en sterk treer på terningen - for Windows-utgaven, men vi må samtidig benytte anledningen til å berømme Lenovo for å tørre å utfordre en kategori som har blitt i overkant satt de siste årene. 

(Fortsetter etter bildet) 

Skulle du likevel la deg friste, må du få med deg alle plussene og minusene i boksen øverst før du eventuelt slår til. 

Yoga Book med Android er tilgjengelig hos flere forhandlere. 
Windows-utgaven, som vi har testet, får du foreløpig kun kjøpt direkte fra Lenovo for 5.990 kroner inkluder mva. 
Der finner du også mer dyptpløyende informasjon om produktet. 

Har du huset å abonnere på Dinsides Youtube-kanal? 
Der finner du ferskt, norsk forbrukerstoff – alt fra tips og triks til unboxinger av de nyeste testproduktene! 
