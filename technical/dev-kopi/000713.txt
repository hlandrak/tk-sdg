Might & Magic:Clash of Heroes 

Et fullverdig rollespill. 

Might & Magic-serien har lenge vært forbeholdt ivrige PC-spillere, men med Clash of Heroes byr Ubisoft på et fullverdig spill til nettbrett og mobiltelefoner. 

Først utgitt til Nintendo DS i 2009, så pusset opp for Playstation 3 og Xbox 360 – Clash of Heroes er et røverkjøp til 21 norske kroner i iTunes. 

Onde krefter invaderer et alvenes hjemland, menneskene blander seg inn og vips blir den unge jenta tvunget ut på eventyr for å redde familie, venner, kjærlighet og hjemstedet. 
Spillet bruker ikke lang tid på å kaste deg inn i det som er kjerneopplevelsen i Clash of Heroes; de turbaserte kampene. 

Her møtes to helter på hver sin side av slagmarken. 
Et angrep startes ved å plassere tre like enheter bak hverandre, mens tre like enheter ved siden av hverandre bygger en mur. 
I utgangspunktet høres dette enkelt ut, men du kan også skape bonusangrep på en rekke innviklede måter. 
Dette gjør spillet til morsom hjernetrim. 

I tillegg tilfører spillet spesialenheter som drager, enhjørninger og alt annet som hører til en storslagen fantasyfortellingen. 

På toppen av en god enkeltspillerhistorie kan du spille mot andre ved å sende telefonen eller nettbrettet til hverandre. 
Asynkron spilling over nett, på samme måte som i Wordfeud, gjør at Might & Magic: 
Clash of Heroes engasjerer i time etter time. 

Kvaliteten på grafikken er blitt oppgradert fra den originale Nintendo DS-versjonen, men innimellom dukker det opp figurer som ser grovkornet ut. 
Sammen med en litt ujevn progresjon i vanskelighetsgrad gjør dette at spillopplevelsen noen ganger stopper helt opp. 

Men for 21 kroner er det bare å konstatere at dette er et 'must-have'-spill! 

Tilgjengelig i iTunes, kommer til Google Play i løpet av våren. 
