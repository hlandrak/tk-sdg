Blant hennes beste
Nok en gang slapp dronningen av populærmusikk et album helt uten forvarsel. 
«Lemonade — the visual album» inneholder tolv spor med tilhørende kunstneriske musikkvideoer, men tiden da Beyoncé herjet toppen av hitlistene med sine glade poplåter er over. 
”You can taste the dishonesty it´s all over your breath” synger hun i åpningslåten «Pray You Catch Me», og forteller ubeskjedent videre om utroskap, sjalusi, løgn og evig kjærlighet. 
Om det er en utlevering av ekteskapet med Jay Z eller tekstskrivernes dårlige forhold er uvisst. 
Det er uansett mørkt og vakkert og smeltes inn i temaet som vi aldri helt blir kvitt - rasisme og kvinneundertrykkelse. 

Hennes musikalske uttrykk er kunstnerisk, fritt og mesterlig produsert. 
Med sin overlegne stemmeprakt beveger hun seg fra symfoniske ballader til country, jazz, gospel og r&b. 
Blant platas beste låter er den rocka «Don´t Hurt Yourself», hvor hun virkelig får ut aggresjonen sammen med Jack White - for en groove! 
«Forward» med James Blake er hjerteskjærende vakker, og med «Freedom» bringer hun den forløsende grooven tilbake sammen med Kendrick Lamar. 

Selv om det ikke er noen store hits her, er dette en av hennes beste utgivelser. 
