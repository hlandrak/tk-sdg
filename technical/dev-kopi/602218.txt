Fra hjerteknuser til soulmann
Paul Young gir aldrende ungpikeidoler et godt rykte. 

En av 80-tallets definitive hockeysveiser er blitt grå. 
Men 60 år gamle Paul Young tar seg godt ut der han svinger mikrofonstativet som en annen Rod Stewart. 
Han åpner med "Love of the Common People", en låt som var en svær hit for ham den gang da, men noen sånn "We Love the 80's"-kveld skal dette ikke bli. 
Til dét har Paul Young for god smak. 

Aller helst vil han nok bli sett på som en soulmann nå om dagen. 
Tidligere i år ga han ut et helt kult sjangeralbum kalt "Good Things", settet hans består av fifty-fifty 80-tallshits og 70-tallssoul. 

Og mens Andrew Strong kjørte hardt på brunstig Stax-soul à la Wilson Pickett og Otis Redding under sin Dark Season-konsert på fredag, foretrekker Paul Young å plukke fra repertoaret til mykere, mer elegante artister som Al Green og Marvin Gaye. 

Slik har det seg at Joe Tex-klassikeren "S.Y.S.L.J.F.M. (The Letter Song)" følges av Zucchero-svisken "Senza una donna (Without a Woman)" og Ann Peebles' udødelige "I'm Gonna Tear Your Playhouse Down" av den evige "Nattønske"-favoritten "Everytime You Go Away". 
Faktisk kler soulcoverne den eldre Youngs ruere stemme vel så godt som hans egne. 

Kveldens odde innslag er en versjon Joy Divisions "Love Will Tear Us Apart" – langt fra noen soullåt, langt fra "We Love the 80's"-materiale – som passer bemerkelsesverdig godt inn i settet. 

Men dét er klart: 
Selv om Paul Young koser seg som mest når bandet har en god Memphis-groove gående, stiger stemningen på Kick hver gang fretless-bassen kommer frem. 
Under nevnte "Everytime You Go Away", for eksempel – hvor den gamle hjerteknuseren går ned på kne for å foredra første vers – øker østrogen-nivået foran scenen til nær faretruende høyder. 

Å være han fyren som hadde tre–fire kjempehits for 30 år siden, kan sikkert noen ganger føles som en utakknemlig jobb. 
Men Paul Young skal ha for å gjøre det beste ut av situasjonen. 
