TEST:Netgear R8000 

Den er kanskje ikke den peneste, men vi har virkelig sansen for antenneløsningen på denne ruteren. 

Dette er én av tre trådløse rutere som ble testet i DinSide august 2015. 
Du finner oversikten her. 
Testvinneren finner du her. 

Netgear var tidlig ute med AC3200-ruteren R8000, som er den siste av de tre ruterne vi har hatt på testbenken denne gangen. 

I motsetning til de to andre har denne ikke løse antenner. 
Mer om det litt senere, først noen tørre fakta om ruteren: 

Modell: 
Netgear R8000 Standarder: 
802.11a/b/g/n/ac Antenner: 6 USB-porter: 1 x USB 2.0 + 1 x USB 3.0 USB-funksjoner: 
Nettverkslagring og skriverdeling LAN-porter: 4 x 1000Mbps LAN + 1 x 1000Mbps WAN Gjestenett: 
Ja Annet: 
Størrelse: 295,5 × 226,8 × 54,5 mm Vekt: 
1,1kg 

Designmessig er den kanskje ikke så veldig spenstig, og merk at den ruver mest av de tre. 
Den kan imidlertid også henges på vegg. 

De integrerte antennene er virkelig smarte. 
De brettes ganske enkelt opp når ruteren er i bruk, og ned når den skal fraktes eller stues bort. 
Dermed ser den rett og slett mer «ryddig» ut, også under bruk. 
Ulempen er at disse ikke er utbyttbare, noe vi tror vil være et ankepunkt for svært få. 

Netgear anbefaler at antennene peker rett opp. 
I vårt tilfelle opplevde vi noe bedre hastighet to etasjer ned ved å brette dem litt ut på sidene. 

Betydningen av hvert LED-lys på toppen er godt merket, og her finner du også lett tilgjengelige knapp for å skru av/på trådløst nett, samt WPS-knapp for enkel oppkobling av enheter uten å måtte taste nettverksnøkkel: 

Alle tilkoblingene sitter i bakkant, og her finner du også av/på-knapp og en knap for å skru av de blinkende LED-lysene: 

Oppsett og installasjon 

Ruteren leveres med en detaljert hurtig-guide på engelsk. 
I motsetning til de to andre ruterne, må du faktisk her forstå engelsk for å sette den opp, noe som er et ankepunkt for enkelte. 

Oppsettet er veiviserbasert, og den starter på engelsk. 
Du kan imidlertid bytte til norsk i prosessen, men da må ruteren ha kontakt med Internett, for språkpakken må lastes ned. 
Dette tok bare et par minutter i vårt tilfelle. 

I prosessen fikk vi også spørsmål om å oppdatere til nyeste firmware. 
Kudos til Netgear for samtidig å fortelle oss hvilke forbedringer denne oppdateringen bød på. 

Selve web-grensesnittet er temmelig enkelt og rett frem, nesten like enkelt som Asus sitt, vil vi påstå: 

Merk at du også kan laste ned et eget program, Netgear Genie, for å administrere ruteren. 
Denne byr på et utvalg vanlige funksjoner, og kommer også som app til iPhone og Android: 

Har du en Windows-PC, kan du også laste ned programmet ReadyShareVault, som byr på sanntids sikkerhetskopiering til en eventuell USB-nettverkslagringsdisk i ruteren. 

For øvrig er funksjonaliteten generelt god, selv om enkelte ting ikke er like tilgjengelige som på Asus-ruteren, for eksempel detaljert styring av tilgangstider for hver klient. 

Ytelse på trådløsnett og nettverkslagring 

Vi målte ytelsen på fem forskjellige steder i og utenfor huset, og i samme rom oppnådde vi hastigheter på inntil 411Mpbs - over 51MB i sekundet. 
Det er det nest raskeste tallet i denne testen, kun slått av Asus som klarte 60. 
Hastigheten holdt seg også godt én etasje ned, men i kjelleren hadde hastigheten tapt seg mer enn hos konkurrentene: 

Vi målte også hastigheten fra en benk rundt 75 meter fra huset, på det beste var den på rundt 1-2 Mbps, men oppkoblingen var svært ustabil - akkurat som for de to andre ruterne. 

Med iPhone 6 Plus kunne vi utnytte internetthastigheten til fulle i huset. 
Utenfor ble hastigheten noe redusert, og fra benken fikk vi kun svært sporadisk kontakt: 

Å bruke ruterens USB-porter til nettverkslagring er en genial måte å dele filer i hjemmenettet. 
Det er også ypperlig å bruke slik lagringsplass til å sikkerhetskopiere data som du vil ta vare på. 
Denne støtter også Apples backupløsning Time Machine. 

Dette er spesielt interessant på nye rutere, som ofte har kraftige prosessorer og kan dermed by på god lese/skriveyelse. 

Netgear R8000 viste seg å være raskest av de tre ruterne på lesing fra USB-minnepluggen. 
Skrivehastigheten var imidlertid langt lavere, noe som skuffet oss litt: 

Konklusjon 

Netgear-ruteren vil bli husket for sin smarte antenneløsning. 
Den er brukervennlig, byr på gode hastighetheter og rekkevidde, og har dessuten testens høyeste lesehastighet fra USB-nettverkslagring. 

Den holdt ikke like godt på hastigheten to etasjer ned som konkurrentene, og vi skulle gjerne sett at den kom med en norskspråklig hurtigguide. 
For øvrig er vi godt fornøyd med produktet. 

Netgear Nighthawk X6 R8000 
