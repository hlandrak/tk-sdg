One More Second
Da er julebordet for nasjonens SFO’ere i gang! 
Dette er jo andre helg på rad at kjernepublikummet er rekordungt, ettersom MGP 
Jr. ble arrangert her forrige lørdag. 
Diverse oppvarmere har sørget for å piske opp stemningen og de første hylene er allerede registrert. 
Men det tar virkelig av fra første sekund når gutta viser seg på en neonkantet scene som vider seg ut i t-form mot publikum. 
Det starter altså på engelsk. 
«I’m movin’ too fast» heter det i denne låta, og det kan jo også beskrive tempoet for suksessen til Trofors-tvillingene. 
Filmklipp bak scenen viser noe av det de har opplevd allerede, fra nyhetsinnslag til opptreden på det store VG-listeshowet på Rådhusplassen i Oslo. 
Nedtelling a la Justin Bieber har de også for å møte fansens forventninger maksimalt. 
Så kommer et pyroflash og gutta heises opp på scenen gjennom en luke. 
Bak skimtes tolv dansere samt bandet. 
Lys og røykeffekter står ikke tilbake for noe av det utenlandske som presenteres i Spektrum, men det klarer likevel ikke å overdøve en viss nervøsitet i stemmene til Marcus og Martinus. 
Og selve låten er anonym. 
