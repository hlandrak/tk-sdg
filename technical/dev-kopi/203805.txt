– Nesten magisk å spille musikk på lavt volum
Er du på jakt etter hodetelefonene som demper mest støy, er jakten herved over. 

Bose har i mange år vært ledende på støydempende hodetelefoner, men de siste åra har konkurransen virkelig dratt seg til. 
Snart er det knapt produsenter igjen som ikke tilbyr trådløse hodetelefoner med aktiv støydemping. 

Spesielt har Sony seilt opp som en særdeles habil konkurrent. 
Japanernes 1000X-serie har høstet mange lovord rundtom – selv trillet vi en sekser på terningen til MDR-1000X for to år siden, og fjorårets oppfølger, WH-1000XM2, fikk også solide skussmål. 

Denne høsten har 1000X-serien fått nok et tilskudd. 
Dagens testmodell er Sony WH-1000XM3, som ble lansert i forbindelse med IFA-messen i Berlin for bare noen uker siden. 

Mer komfortable 

Det første vi legger merke til når vi setter dem på, er at mark 3-utgaven (M3) er mer komfortable å ha på ørene enn tidligere modeller. 
Øreputene framstår mykere mot ørene, og polstringen i hodebøylen er tykkere, som gjør at vi ikke har problemer med å ha disse på hodet i timevis av gangen. 

Fremdeles er et plast som er hovedingrediensen i konstruksjonen, men kvalitetsmessig framstår Sonys hodetelefoner som meget gode i våre øyne. 

Sony har klart å slanke den siste modellen med 20 gram, og selv om det høres beskjedent ut, er det faktisk en merkbar forskjell. 
Vektnåla stopper nå på 255 gram; riktignok fortsatt 20 gram mer enn Bose QC35. 

For øvrig kommer modellen i to fargevarianter - i tillegg til vår beige utgave, finnes de også i sort, der detaljene er i oransje farge. 
Vi må innrømme at vi synes sistnevnte er penere, men det er selvsagt smak og behag. 

Fortsatt sveiping 

Det er litt delte meninger om hvordan Sony har valgt å løse betjeningen på denne serien, men selv liker vi den svært godt. 

Der andre gjerne har fysiske knapper for å justere volum, hoppe til neste sang og liknende, gjøres dette med sveipebevegelser på den høyre klokka. 
Sideveis hopper du mellom sangene, mens du justerer volumet med en vertikal sveipebevegelse. 
To lette trykk pauser og starter musikkavspillingen. 

Knappene er også blitt lettere å føle seg fram til siden sist. 
Ved siden av knappen for å slå dem av og på, finner du bare én annen knapp på 1000XM3. 
Det er knappen som justerer støykanselleringen – mellom av, på, eller «ambient», der stemmer og liknende frekvenser slippes igjennom. 

Alternativt kan du bruke knappen til Google Assistent. 

Støtter Google Assistent 

Nytt i år er nemlig støtte for Google Assistent, og det er jo ekstra gøy for oss nordmenn, siden funksjonen ble lansert på norsk tidligere denne måneden. 

I den tilhørende appen kan du velge om du vil bruke støyreduksjonsknappen til denne assistenten i stedet, og da kan du holde knappen inne for å utføre stemmekommandoer, enten det er å bytte spilleliste, spørre hva klokka er eller den slags – uten å ta opp telefonen. 

Har du koblet hodetelefonene mot en Android-telefon, kan du også motta et kort signal i øret hver gang du får et varsel på telefonen. 
Trykker du lett på knappen, leser assistenten opp varselet ditt. 
Og det fungerer ganske godt når varselet også er på norsk, som en SMS, ny e-post, kalenderhendelse eller liknende. 

Aller helst skulle vi faktisk ha ønsket oss en separat knapp her, for velger du å gå for assistenten, mister du altså muligheten til å slå av og på støyreduksjonen direkte fra øreklokkene – da må det gjøres i appen i stedet. 

En hendig funksjon i så måte er at du kan legge hele hånda på den høyre øreklokka for å dempe musikken og slippe inn all lyd fra omgivelsene. 

PS! 
Forgjengeren, WH-1000XM2, kan også oppdateres til å støtte Google Assistent. 

Velutrustet app 

Sonys tilhørende hodetelefonapp gir deg en god del muligheter, enten det dreier seg om equalizerinnstillinger eller virtuell surroundmodus. 

Noe vi har mottatt et par e-poster på, etter at vi testet forrige utgave, er fra folk som irriterer seg over at det ikke bare går an å ha på støyreduksjon på en flytur - uten at man nødvendigvis vil høre på musikk. 
På tidligere modeller har hodetelefonene da slått seg av etter fem minutter. 

Men, ta-da: 
Nå kan du velge hvor lang tid det skal ta før de slår seg av, eller om de skal slå seg av i det hele tatt. 
Dermed kan du bruke dem til ren støyreduksjon – uten å måtte holde dem aktive ved å spille musikk. 

30 timers batteri 

Bruker du 1000XM3 med støykansellering, skal batteriet rekke til 30 timers avspilling før du må lade igjen, som er svært godt for denne typen hodetelefoner. 

Nytt av året er dessuten at M3-utgaven endelig har fått USB-C-kontakt til lading, og ikke bare det – ti minutter i laderen gir deg fem timers spilletid, som for mange vil være nok til en dags bruk. 
Det er en egenskap vi setter svært pris på. 

Vi rister litt oppgitt på hodet over at ladekabelen som følger med er omtrent 25 centimeter lang, men her kan du selvsagt bare bruke en annen USB-C-kabel. 

Merk forresten at du ikke kan bruke hodetelefonene trådløst mens du lader dem. 
Sånn sett er den nevnte hurtigladingen enda mer velkommen. 
Putter du i en lydkabel kan du imidlertid lade dem samtidig. 

Særdeles effektiv støyreduksjon 

Som nevnt innledningsvis er dette veldig enkelt i våre øyne: 

Dette er den beste støyreduksjonen du får på et par hodetelefoner til under 4.000 kroner i dag. 
Ferdig snakka. 

Sony har oppgradert prosessoren slik at den er fire ganger raskere enn hos forgjengeren, og nå er de blitt enda bedre på også å ta mer høyfrekvent lyd. 

Ikke at du kan forvente full stillhet i alle situasjoner, men vi er likevel mektig imponerte. 
På toget til jobb på morgenen er det praktisk talt helt stille fra kupeen, der kun de skarpeste lydene av kofferter som slenges på hattehylla og den slags høres. 
Det er nesten magisk å spille musikk på lavt volum og så bevege seg igjennom folkemassen på Oslo S en travel ettermiddag når man vet hvor støyfullt det egentlig er. 
Og i kontorlandskapet? 
Bare den aller høyeste latteren og de ekstra harde trykkene på tastaturet – som så vidt slipper igjennom. 

Vi har ikke flydd med dem, men med god erfaring fra tidligere modeller tviler vi sterkt på om støyreduksjonen skulle ha vært noe dårlige her. 
Som med forgjengeren, M2, har også M3-utgaven en trykksensor som også skal justere støyreduksjonen basert på lufttrykket. 

Som før kan du kalibrere dem via appen (eller ved å holde støykanselleringsknappen inne om du ikke bruker den til Google Assistent), der det spilles noen testtoner i øret ditt, hvorpå mikrofoner registrerer klang og den slags slik at støyreduksjonen kan optimaliseres. 
Det gjør definitivt en forskjell og bør gjøres om du tidvis bruker briller eller etter at du har klippet håret, for eksempel. 

Positivt er det også at Sonys støyreduksjon i svært liten grad påvirker lydbildet, slik vi for eksempel opplevde på Bowers & Wilkins PX, der lyden med og uten støyreduksjon aktivert holdt vidt forskjellig kvalitet. 

Låter bra også 

For det er dette som er spesielt godt med Sonys støyreduserende hodetelefoner – der du på mange andre må velge mellom støyreduksjon og ekstra god lyd, leverer Sony varene på begge deler. 

WH-1000XM3 byr på svært god lydkvalitet, med et lydbilde som det er lett å la seg engasjere av. 
På standardinnstillingene er de på ingen måte nøytrale, med et varmt lydbilde og litt ekstra trøkk i de lavere frekvensene, men uten at det blir overdrevet. 
Resultatet er et par hodetelefoner som låter godt og engasjerende nesten uansett hva slags musikk du hører på. 

Jeg elsker hvordan WH-1000XM3 gjengir Daft Punks Solar Sailer fra Tron-soundtracket, der bassen bare ligger der som en nerve over hele låta og føles mer enn den høres. 
Og det låter så kontrollert når du drar volumet i taket på Dj Analyzers remiks av 90-tallets utvilsomt beste danselåt, Faithless' Insomnia, selv når øreflippene vibrerer i takt med bassen. 

Stereoperspektivet er også imponerende, der du ved å lukke øynene kan høre hvor i rommet de ulike lydkildene er plassert, som i Terje Isungset og Lisa Nymarks Fading sun. 
Detaljnivået er også upåklagelig, der Nils Lofgrens akustiske utgave av Keith don't go rett og slett låter knallgodt. 

Verdt å nevne er at hodetelefonene både støtter AptX HD og Sonys LDAC-teknologi, som Sony ga bort slik at alle Android-telefoner med versjon 8.0 (Marshmallow) eller høyere har innbakt støtte, med mindre produsenten har valgt å la være. 
Det gir høyere bitrate via Bluetooth – helt opp til 990 kbps ved beste kvalitet. 

Som vanlig presiserer vi også at lyd i stor grad er en smakssak. 
Om du har tenkt til å bruke tusenlapper på et par nye hodetelefoner, anbefaler vi deg å ta turen i butikken og høre dem med musikken du pleier å høre på. 
Bare internt i vår redaksjon har vi ofte diskusjoner om hva som låter best av produkt A og produkt B. 

Fortsatt én ting å irritere seg over 

Vi har i utgangspunktet to ønsker for M4-utgaven av WH-1000X: 

Angående siste punkt støtter de i det minste NFC, så å pare dem med mobilen etter endt arbeidsdag går ganske kjapt (bare å stryke inntil), men man må altså manuelt koble fra én kilde og på den andre når man bytter. 

Konklusjon: 
Den beste totalpakka 

Sony WH-1000XM3 koster 3.700 kroner i butikkene og legger seg prismessig på linje med sine argeste konkurrenter. 

Men vi vil påstå at ingen av dem klarer å tukte Sony i å tilby den beste totalpakken. 
Det finnes hodetelefoner vi synes er enda mer komfortable å ha på hodet, det finnes de som egner seg bedre til handsfree-bruk, men det finnes ingen som demper lyden fra omgivelsene så godt. 

Og som låter så bra samtidig. 

Verdt å sette pris på er også at årets utgave har fått USB-C-støtte, og det er definitivt kjekt at 10 minutter i laderen gir deg fem timer med spilletid. 
De er gode å ha på og lette å betjene. 

Da tilgir vi at vi ofte er nødt til å gjennomføre paring på nytt når vi bytter enhet, men det er det første som bør adresseres i neste utgave. 
