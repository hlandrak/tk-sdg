Sjelfullt overflødighetshorn
Liam Bailey er definitivt inne på noe med sitt etterlengtede debutalbum. 

Den britiske 32-åringens stemmeprakt er kledelig blitt sammenliknet med storheter som Otis Redding og Sam Cooke. 
Legg til en dæsj med jamaicanske vendinger og gitarspill som Gallagher-brødrene ville ha vært stolte av. 
Liam Bailey har mange fasetter og spiller skamløst på dem alle. 
Han finner ikke opp kruttet på noen som helst måte, men faller heller ikke i retro-soulpastisj-fellen. 
Det var Amy Winehouse som i sin tid signerte Bailey til sitt eget plateselskap Lioness, hvor han slapp to ep-er. 
Med den snart fem år gamle låten «So, down cold» ligger han så tett opp til den avdøde souldronningens lydbilde at det nærmest gjør vondt i hjertet. 
«Definitely now» er en solvarm overskuddsplate. 
La «Summer rain» øse over deg på vei til fest og la «Autumn leaves» sveve over deg på vei hjem. 

Beste spor: 
"So, down cold", "Summer rain", "Autumn leaves". 
