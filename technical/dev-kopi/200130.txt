Lag ditt eget potetgull i mikroen
Vi har testet en «potetgullmaskin» som lar deg lage potetgull i mikroen. 
Og joda, det ble faktisk sprøtt potetgull! 

Vi har testet «potetgullmaskina» Potato Chips Maker, som altså lar deg lage ditt helt eget potetgull, eller chips. 

Med denne dingsen har du full kontroll på hva det er i potetgullet du spiser. 
Du lager det helt uten fett, og det er således mye sunnere enn potetgull fra butikken. 
Og du smakssetter med det krydderet du liker best. 

Hvordan det fungerer, ser du i videoen over! 

- Mmmm, dette var godt! 

Vi skal innrømme det; vi var ganske så skeptiske til hvorvidt det faktisk var mulig å få til sprøtt og godt potetgull i mikroen. 

Men der tok vi grundig feil: 

Potetgullet høstet overraskende og positive reaksjoner fra alle i redaksjonen som ble fristet til å smake. 

- Mmm, dette var godt, var gjennomgangskommentaren. 

- Dette er sunt, det kan jeg kjenne, og det smaker godt, var en annen kommentar. 

Og ja, når vi lager potetgullet på riktig måte og steker det lenge nok, med krydder på riktig sted i prosessen, er det absolutt smakfullt og godt. 

Og så føler vi oss mye bedre etter noen chipsbiter med dette fettfrie potetgullet, fremfor det heller usunne potetgullet vi får kjøpt i butikken. 

Sprøtt potetgull på 10 minutter 

Potetgullmaskina består av et skjærebrett som er som en mandolin, en tilhørende boks hvor potetskivene faller ned, en holder for poteten - samt et stativ for bruk i stekingen. 

Du kutter poteten i skivene ved hjelp av skjærebrettet - som er som en mini-mandolin 

Du legger potetskivene en liten stund i en bolle med vann 

Så krydrer du og setter potetskivene i stativet 

Stativet settes i mikrobølgeovnen, og potetgullet stekes på høyeste effekt. 
Vi måtte steke potetgullet i cirka 8 minutter for at det skulle bli sprøtt 

Redd for fingertuppene 

Skjærebrettet og boksen er litt liten, og passer dermed best til de mindre potetene. 
Vi hadde plukket ut noen mellomstore nypoteter fra butikken, som egentlig var litt på grensa store til det lille skjærebrettet og mikro-stativet. 

Du kan selvsagt også bruke denne til å lage chips av andre rotfrukter. 

Vi er ganske bekymret for fingertuppene underveis i kutte-prosessen, både fordi boksen med skjærebrettet er liten og lett og dermed veldig ustabil og lett sklir avgårde - men også fordi holderen, som egentlig skal hjelpe deg slik at du ikke trenger å komme i berøring med kniven på skjærebrettet, er så dårlig at den ikke makter å holde poteten på plass: 

Taggene som skal holde poteten er rett og slett for små, og poteten sklir bare avgårde. 
Den er ganske enkelt udugelig. 

Bløtlegg - og stek 

Potetene skal legges i vann før steking, og vi erfarte at potetgullet ble noe sprøere dersom vi lot potetskivene ligge noen ekstra minutter i vann - kontra bare rask bløtlegging. 

Stativet er også ganske lite i omkrets, slik at de største potetskivene lett klistrer seg sammen i midten - det er også en grunn til at du bør ligge unna de største potetene. 

Ifølge bruksanvisningen, skal potetskivene stekes i mikroen på høyeste varme i fire-seks minutter. 
Her må du bare prøve deg frem; vi måtte grille dem i åtte minutter for at de skulle bli sprø. 

Joda, det ble sprøtt! 

Vi skal innrømme at vi er ganske overrasket over at potetgullet faktisk ble så sprøtt og godt som det ble. 

Husk bare å krydre før du steker - ellers vil ikke krydderet feste seg tilpotetgullet - og da blir det veldig smakløst. 

Men, hjemmelaget potetgull som dette er også en fantastisk mulighet til både å spise litt sunnere potetgull - og ikke minst: 

Du kan tilsette den smaken du aller helst vil ha. 
Her er det bare å eksperimentere til du finner din favorittblanding. 

Konklusjon 

Vi liker prinsippet: 
Det er gøy å kunne lage sitt eget potetgull, og det blir skikkelig sprøtt og godt - med krydder, vel og merke. 
Uten krydder er det veldig smakløst. 

Vi liker også ideen om at vi kan spise potetgull med bedre samvittighet enn det vi kjøper i butikken. 

Når det er sagt: 
Selve tilberedningssettet er veldig lite og ustabilt - med fare for fingertuppene. 
Det liker vi ikke. 

Stativet for potetskivene er også veldig lite - som setter begrensninger både når det kommer til størrelsen på potetskivene og på mengden potetgull du kan lage i hver ladning. 

Med en steketid på åtte minutter, og en kapasitet på 24 potetgullskiver per runde, tar det ganske lang tid å fylle en hel skål med potetgull. 

På den annen side: 
Det er kanskje en gyllen anledning til å spise litt mindre mengder ... 

Vi gir sluttresultatet, altså potetgullet, terningkast 5 - men med de begrensningene vi har kommentert ovenfor, havner vi på terningkast 3 for hele produktet, totalt sett. 

Har du en mandolin og et stativ du kan stille inn i mikrobølgeovnen, har du i prinsippet en potetgullmaskin som antakelig vil fungere vel så bra! 
