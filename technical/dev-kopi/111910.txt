Restaurantanmeldelse av Hrímnir:På ramen alvor 

Både håndverket og smakene på ramen-baren Hrímnir er i en klasse helt for seg selv. 

Det er vanskelig å mislike noe med Hrímnir. 
Det måtte i tilfelle være ventetiden. 
Vel å merke: ikke tiden det tar fra jeg bestiller maten til den står på bordet. 
Den er det ikke noe å si på. 
Nei, jeg snakker om køen for å få bord. 
Det er ikke spesielt lang kø idet jeg ankommer like etter åpningstid en ettermiddag tidlig i uken. 
Men senere, når jeg er vel forsynt, er det langt tettere ved døren. 
Det kan være lurt å bestille bord allerede nå, før du leser videre. 

Sulten? 
Du finner alle våre restaurantanmeldelser her! 

Innenfor stillasene som pryder fasaden i krysset der Maridalsveien, Møllerveien og Fredensborgveien møtes er både temperaturen og gjestfriheten varm nok til at det siste gufset av vinter slipper taket. 
Det er allerede hektisk ved inngangen hvor nyankomne spisegjester venter utålmodig på en servitør som kan geleide dem til de ledige plassene som måtte finnes. 
Ved bardisken rundt kjøkkenet sitter de som allerede har fått servert og gestikulerer entusiastisk med spisepinnene. 
Det finnes også et antall trebord av varierende størrelse spredt på betonggulvet i de tre-fire mindre rommene. 

Les også: 
Denne restauranten får terningkast 6, og «nærmer seg en stjerne» 

Jeg blir vist til en trang plass langs den lange disken i vinduet, klemt mellom en søyle og et matinteressert og entusiastisk kjærestepar. 

Å sitte slik, skulder til skulder med mennesker du aldri har møtt før og slurpe i seg både suppe og nudler er en anelse unorsk, men en integrert del av den japanske ramen-kulturen. 
Skjønt her er det langt flere par på date enn på den jevne ramen-bar i Tokyo. 
I det hele tatt er nok Hrímnir i mindre grad enn sine japanske artsfrender forbeholdt funksjonærer som stopper på vei hjem fra jobben for en pils og en styrkende suppe før de møter hjemmets trivialiteter. 

Anmeldelsen fortsetter under bildet. 

Menyen kan nok virke fremmed for mange med sin blanding av nordiske råvarer, ny-klassiske tilberednings- og konserveringsmetoder og japanske fagtermer. 
Seks småretter, som syltede eller «zuke»-grønnsaker, rosenkål-kimchi, skrei med fjorårets grønne jordbær samt grillet sopp med eggeplomme og fermentert «shoyu» på kaffegrut fra en av byens finere kaffebarer, er alle sammen perfekte smaksløksvekkere mens man venter på en av (foreløpig) kun to supper. 

Slik gikk det da VG besøkte klassikeren Hard Rock Café 

Jeg klarer ikke motstå kamskjell med svartnet eple. 
Det er en vellykket nytolkning av kamskjell grillet i skjellet. 
Den søte muskelen er kuttet i tykke skiver som ligger i en nydelig avbalansert saus av fermentert plomme-te, eller «kombucha», og brunet smør som jeg mest har lyst til å drikke rett fra skjellet. 
Eplene er langtidslagret på eksakt temperatur til de skarpe syrlige enzymene brytes ned til en sort, rik puré som serveres kamuflert akkurat der skjellets innside blir lysere. 
Den tilsynelatende enkle retten er i realiteten et tidkrevende stykke balansekunst i perfekt harmoni mellom søtt og syrlig. 

Terningkast 5: 
Denne restauranten forvandler vrakmat til gourmetmat 

Husets potetsalat er nesten like strålende. 
Potetbåter med skallet på er vendt inn i majones iblandet bonito, som er tynne flak av tørket tunfisk. 
Det hele er dekket av vårløkskiver og knasende sprøtt og salt kyllingskinn. 
Det er en eksplosjon av fett, salt og umami hvor potetenes tilsynelatende eneste funksjon er å transportere de andre fantastiske smakene fra skålen til munnen. 

Slik gikk det da restaurantanmelderen besøkte Danskebåten 

Anmeldelsen fortsetter under bildet. 

Hønse-ramensuppen er den suverent beste ramenbollen jeg har fått servert her til lands. 
Å kalle den en hønsesuppe er riktignok en grov forenkling av virkeligheten. 
Suppen er tilsynelatende satt sammen av både fiske- eller skalldyrkraft og hønsekraft. 
Resultatet er en fyldig suppe som dekker alle munnens smaksløker som et fløyelsteppe. 
Den serveres med to halve bløtkokte egg, kraftig smaksatt av kaffegruts-shoyu marinade, og syrlige syltede skiver av jordskokk som frisker opp når det hele står i fare for å bli for mektig. 
Slikemyke hjemmelagde nudler med perfekt tyggemotstand utfyller smaksbildet som tilslutt er toppet med skiver av økologisk kyllingbryst marinert i Shio-koji, en blanding av soppsporer, salt og vann, og som både fremhever smaken og mørner kjøttet. 

Restaurantanmeldelse: 
En rå opplevelse for alle sushifrelste 

Anmeldelsen fortsetter under bildet. 

Hrímnir opererer i en helt annen liga enn resten av Oslos ramenbarer, og det føles urettferdig å skulle sammenligne. 
I alle ledd fra smak til miljø er Hrímnir overlegen. 
Det er tydelig at kjøkkenet jobber steinhardt for å få disse ekstremt komplekse kreasjonene til å fremstå så enkle som overhode mulig. 
Det faglige nivået og ikke minst tiden som er nødvendig for å få til dette reflekteres selvsagt i prisene som er markant høyere enn på andre gode ramenbarer. 
Men de gangene kun det aller beste er godt nok er det hit du skal gå. 

Lese mer? 
Her finner du alle våre artikler 

--------------------------------------------------------------------------- 

Premisser for VGs restaurantanmeldelser 

Poenggivningen reflekterer en helhetsopplevelse, der mat, service, og stemning bedømmes samlet. 
Uansett type spisested, blir alle bedømt etter graden av måloppnåelse i forhold til hva som er å forvente ifølge restaurantens sjanger og ambisjon. 

Restaurantene blir besøkt én gang, men med fornyet besøk hvis første besøk skulle indikere at det blir gitt terningkast 1. 
Anmelderne ser bort fra hendelige arbeidsuhell, men forsøker å bedømme helhet og mønstre. 

6 angir en usedvanlig vellykket opplevelse, langt over forventet 

5 angir en meget god opplevelse, bedre enn forventet 

4 angir en god opplevelse, omtrent som forventet 

3 angir en skuffende opplevelse, noe dårligere enn forventet 

2 angir en dårlig opplevelse med flere feil og mangler 

1 angir en usedvanlig dårlig opplevelse med en rekke forhold under enhver kritikk 

Merk at bildene tas på en annen dag enn anmelderen er der. 
