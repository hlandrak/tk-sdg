Eidsvågs reise gjennom tro og tvil
Gir ut noen av sangene fra forestillinga med samme tittel. 

MINIALBUM: 
På Det Norske Teatret spør Bjørn Eidsvåg og Svein Tindberg om Jesus er relevant i dag. 
Nå gir Eidsvåg ut fem av låtene fra forestillingen, samt en som ikke er med, på et minialbum. 
Og akkurat som forestillingen «Etterlyst: 
Jesus» er et sidespor for artisten Eidsvåg, er dette lille albumet et sidespor i platekarrieren. 

I en annen religion ville Eidsvåg blitt kalt en frafallen, og det er noe han helt sikkert lever godt med. 

I forestillinga - som i livet - er tvilen et sentralt tema. 

Bedehus 

Han vokste opp med bedehuskulturen i Sauda, og var atskillig mer forkynnende i sangene i starten av karrieren. 
Nå er det naturlig å se tilbake, og da kommer titler som «Ingen var så trygg i fare», inspirert av Lina Sandells salme fra 1865, «Ingen er så trygg i fare». 

«Jesus var min beste venn», synger Eidsvåg med varme. 
En guttepjokk på kne i bønn. 
Ingen ironi eller tvil her. 
Foreløpig. 

Tro og tvil 

Men gjennom albumets øvrige fem låter får vi følge ham på hans reise gjennom tro og tvil - og får enda litt mer respekt for låtskriveren og artisten Eidsvåg. 

«Takk skal du for helvete ha», synger han, før han tar for seg «Onani»: 
«Gjekk det lukt til helvete så var det nok fordi onani onani / eg dreiv med sånt svineri / ikkje en dag gjekk forbi uten at eg satte av litt tid (...) 
Jesus blei lei seg og ein va ikkje normale / så eg nevnte ikkje detta med et ord». 

David Wallumrød 

I ryggen har Eidsvåg «gamle» samarbeidespartnere som Anders Engen (trommer), Kjetil Steensnæs (gitarer), Bjørn Holm (bass) og David Wallumrød (tangenter). 

Særlig sistnevnte preger hver eneste låt, enten det er med orgel eller piano, og skaper et fint rammeverk for sangene. 
Ikke noe oppsiktsvekkende, dette, bare fint - med «Kim sa dei at du var» som et høydepunkt. 

Eidsvåg kunne sikkert tatt med noen flere låter fra forestillinga og gjort det til et fullt album, forestillinga har også coverlåter som Bob Dylans «Blowin' In The Wind» og Vestlandsfandens «Plommer i Hardanger» (!), men landet på disse seks. 

Helt greit, det. 
