Test: BMWs drømmebil
BMW 6-serie er oppgradert for den som vil leve det gode liv. 

BMWs 6-serie er av naturlige grunner ingen volumselger i Norge, ettersom de forventer å selge 15 biler i år. 
Nå har den eksisterende modellen levd så lenge at det er på tide med en oppgradering, og vi har testet den. 

Dagens generasjon kom i 2011 og har på verdensbasis solgt 85.000 modeller. 
Et godt triks for å vedlikeholde dette tallet i noen år til, er ved å gi modellen en ansiktsløfting. 

Opp gjennom årene har 6-serien til BMW stått for en del fantastisk pene biler, og med faceliften føyer 2015-modellen seg fint inn i den tradisjonen. 

Hva er nytt? 

Nå var det få som klagde på bilen som den var, men BMW har redesignet grillen. 
Nerder vil oppdage at det nå er 9 striper i nyregrillen kontra 10 tidligere, og den har fått LED-hovedlys som standard. 

Man får også 20-toms aluminiumsfelger som ekstrautstyr, samt flere nye eksteriørfarger. 

Innvendig har de økt premiumfølelsen ytterligere, ved blant annet å gi den siste generasjon head-up display. 
Connected Drive navigasjon er standard, mens tofarget skinninteriør for første gang er en mulighet. 

Av øvrige nyheter nevnes et nytt lydbilde fra eksosanlegget og nye utstyrslinjer kalt Design Pure Experience og Design Pure Excellence. 

De ulike modellene 

6-serie kommer i tre ulike fasonger: 
Cabriolet (BMW skriver selv den amerikanske skrivemåten Convertible i sine papirer), Coupe (todørs) og Gran Coupe (firedørs). 

Cabriolet leveres som 650i og 640i med 4,4-liters V8, som begge også blir tilgjengelig med xDrive firehjulstrekk-system. 
Alternativet er en 640d, med 3-liters rekkesekser på 313 hk. 
Også den blir tilgjengelig med xDrive. 

Coupe og Gran Coupe følger det samme mønsteret (650i, 640i, 640d, alle tilgjengelig med xDrive). 

Vi har prøvd 640d xDrive før faceliften kom, en bil som passer godt til norske forhold. 

På topp kommer også M6 med 560-hesters V8, men den er ikke klar for kundene riktig ennå. 

Gleder under solen 

Både 650i Coupe og 650i Convertible er tilgjengelig under lanseringen av de oppgraderte bilene. 
Designmessig er det vanskelig å slå Coupe-utgaven, men en åpen bil har selvsagt sine gleder under solen. 

Interiørmessig er det svært lite å sette fingeren på. 
I hvert fall hvis du velger riktig utstyr. 
Hva som er pent og elegant er gjerne opp til den enkelte. 

Personlig syns jeg det tofargede interiøret i Convertiblen (i fargene Cognac/sort) er særdeles elegant, men med en liten svakhet. 
Treverket er ikke på høyde med det engelskmennene får til på dette området. 

Dette er for øvrig det nye utstyrsnivået Design Pure Experience, med små forseggjorte detaljer som hever helhetsinntrykket enda et hakk. 

Men et ikke helt perfekt treverk er en bagatell, og som et resultat av at alt annet føles så riktig på innsiden av bilen. 
Det oser nemlig kvalitet over alt, og brytere og knapper er forbilledlig anlagt. 

Få har skjønt dette med brukervennlighet bedre enn BMW, og man slapper fort av når alt føles så intuitivt. 

Av utstyr får du alt hva du vil. 
Med det innebygde SIM-kortet kan du koble deg opp til BMWs Connected Drive med mobilen din, og da ligger verden for dine føtter. 
F.eks kan du når som helst på døgnet (via iDrive-menyen) kontakte BMWs Concierge Service, og la dem ordne hotellreservasjoner, flybilletter, eller guide deg til nærmeste minibank. 
Uten at det koster deg noen ting. 

Lett å bli sjarmert 

Ute på veien er det også lett å la seg bli sjarmert. 
Man sitter knallgodt, og i Comfort er det bare å la seg forføre. 
Trenger du plutselig å foreta en forbikjøring er det bare å trå ned høyrefoten, og de åtte sylindrene skyver deg forbi det som er på null tid. 
Det er så enkelt og bekymringsløst. 

Å navigere er heller ikke noe problem. 
Når head-up displayet er så bra som det er i den nye 6-serien, så er det ikke engang behov for den store infoskjermen. 
Den blir rett og slett overflødig. 

Åttetrinns-automaten jobber også bekymringsløst og smidig, og gir rett og slett en grad av tilfredshet som få biler kan matche. 

I hvert fall så lenge fokuset er på vanlig kjøring. 
Du kan fint trykke på Sport (eller Sport+), ikke minst for å høre snerret fra den nyutviklede sportseksosen. 
En eksosventil åpner for å redusere trykket bak, og leverer en volsom lyd etterfulgt av smell og kakling når man gir på. 

En magisk opplevelse gjennom tunneler med taket nede, og en god grunn til å velge den åpne utgaven framfor de med fast tak. 

To tonn kan vanskelig bli sportslig 

Men spesielt sportslig er ikke bilen. 
Til det blir den for stor og tung. 
Den er rask, og den biter seg godt fast, og den har effektive bremser. 
Men intet av dette kan skjule at to tonn med masse er litt for mye på svingete smale veier. 

Styringen føles solid, men gir ikke så mye tilbakemeldinger som man skulle ønske, noe som særlig merkes hvis man foretar hurtige bevegelser med rattet. 

Men å få både i pose og sekk på dette feltet er umulig. 
En Toyota GT86 er morsommere som en sportsbil på svingete veier enn en 650i, men til gjengjeld vil powercruiseren fra Bayern være overlegen til vanlig kjøring, autobahnkjøring, komfortabel kjøring eller rett og slett køkjøring. 

Kort fortalt: 
Man får ingen bil som gjør alle kjøreturer til en maksimal opplevelse, så at 6-serien ikke er fullt så morsom som en M135i langs slike veier er både logisk og forventet. 
Men til alt annet er 6-serien særdeles velegnet. 

Hvis du vurderer den åpne utgaven kan taket tas på eller av i hastigheter opptil 40 km/t, og du må påregne en god del mer vindstøy ute på motorveien enn i modellene med fast tak. 

Perle av en motor 

V8-motoren er en liten perle. 
Med to turboer er den god for 450 hk mellom 5.500 og 6.000 omdreininger. 
Men enda mer imponerende er momentet, solide 650 
Nm allerede fra 2.000 omdreininger og opp til 4.500 omdreininger. 

Det gjør bilen lynrask i enhver situasjon hvor du trenger øyeblikkelig respons, som i f.eks forbikjøringer fra lave hastigheter. 
0-100 km/t går unna på 4,6 sekunder, og et tidel raskere hvis du velger xDrive-utgaven. 

Men ikke bare er motoren råsterk, dens vakre lydbilde og snerrete lydbilde hvis du setter den i Sport, gir deg et smil om munnen hver gang du trår ned gassen. 
Av den grunn alene fortjener bilen terningkast 5. 
