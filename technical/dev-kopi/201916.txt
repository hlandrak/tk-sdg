TEST:Polar A360 

Mer for trening enn logging av hvilepuls. 

Polar A360 er rykende fersk på markedet, og har ankommet norske butikkhyller akkurat i tide til julehandelen. 

Polar er velkjent fra treningskretser for sine pulsklokker for trening, og har der både enklere og veldig avanserte modeller, fra rimelig til dyrt. 

Det nye aktivitetsarmbåndet, ligger imidlertid i det øvre prissjiktet sammenliknet med hva annet som finnes på markedet av liknende produkter. 

Polar A360 koster rundt 1.900 kroner. 
Til sammenlikning koster Fitbit Charge HR, som er et av de aktivitetsarmbåndene vi har testet og som vi liker aller best, cirka 1.300 kroner. 
Det er ganske stor forskjell. 

Mer for trening? 

På bruksanvisningen på Polars aktivitetsarmbånd står det «Kondisjonsregistrering med håndleddsbasert hjertefrekvens». 
Og akkurat det er ganske viktig: 

Vi synes Polar A360 er mer for treningsregistrering, enn for registreringer av daglig aktivitet, hvilepuls og søvnregistreringer. 
Det er med andre ord mer for deg som allerede er aktiv, enn for deg som vil ha en dytt opp av sofaen. 

Joda; treningsarmbåndet kan gi deg mosjonsvarsler og lar deg logge daglig aktivitet også - men det virker ikke som like viktig ut fra den informasjonen som er tilgjengelig på klokka eller i appen. 

Når det kommer til treningsklokker, har Polar inntil nå sverget til målinger med pulsbelte - fordi de har ment at dette er det som gir mest nøyaktige målinger. 
Og slik er det jo også. 

Når de nå har lansert en aktivitetsklokke med optisk pulsmåling på håndleddet, er det i seg selv en revolusjon fra Polar. 

Men hvor godt virker det? 

Vi har testet aktivitetsarmbåndets pulsmåling opp mot vanlige pulsklokker. 
Ved første test brukte vi en Polar pulsklokke med tilhørende pulsbelte. 

Fra det vi kunne se i løpet av den første delen av treningsøkten, er pulsmålingen på håndleddet ganske nøyaktig. 
Den har noe forsinkelse i forhold til registreringene fra pulsbeltet, men dette er ikke noe en vanlig mosjonist vil ha noe å utsette på: 
Det er nøyaktig nok. 

En annen ting er at du kan koble A360 til et pulsbelte - slik at du kan bruke den sammen med et pulsbelte du allerede har, de gangene du ønsker en pinlig nøyaktig pulsmåling. 

Under treningsøkten oppdaget vi at aktivitetsklokka etter en stund hadde koblet seg sammen med pulsbeltet. 
Dumt for oss akkurat den ene gangen vi skulle teste forholdet mellom pulsbelte og aktivitetsarmbånd - men veldig kjekt for deg som ønsker muligheten til å gjøre det; det kan du få til ganske enkelt! 

Hurra: 
Du kan starte treningsøkten fra klokka 

Klokka har et enkelt design, og til en aktivitetsklokke å være, er den ganske pen å se på - og du kan få den i mange fine farger. 
Klokkeenheten er dessuten løs, så du har mulighet til å bytte ut selve armbåndet. 

Klokka er også behagelig å ha på - noe som ikke er uvesentlig; 
Vi har også testet for eksempel Fitbit Surge, som var alt annet enn behagelig å gå med ... 

A360 har berøringsskjerm, og du kan bytte utseende på klokkevisning, og sveipe mellom ulike funksjoner. 
På klokka kan du holde oversikt over hvordan du ligger an med aktivitetsmålene dine så langt: 
Du kan se antall skritt og antall kilometer gått den dagen, samt kaloriforbrenning. 
Du kan også sjekke hvor mye aktivitet av ulik art du har igjen for å komme i mål den dagen: 
Hvor mye du må løpe, gå og være i generell bevegelse. 

For å se hvilepulsen, må du trykke deg inn på trening, på klokka. 
Og der kan du også starte, pause og stoppe treningsøkten, rett fra klokka. 
Du kan velge mellom mange ulike treningsøkter, blant annet styrketrening, løping, gruppetimer, svømming og enda mer. 

Ja, og du kan dusje eller bade med klokka. 
Pulsregistreringen kan da selvsagt bli noe forstyrret, ettersom vannet kan gjøre sitt for å bryte forbindelsen mellom klokka og huden. 

Mye informasjon i appen 

Du bruker samme app og nettjeneste som for andre Polar-produkter, som er kjekt for deg som kanskje kjenner til det fra før, eller som har andre Polar-produkter. 

Både appen og nettjenesten gir mye informasjon spesielt bra er det på treningsinformasjon. 
Her får du detaljert informasjon om effekten etter treningsøktene dine - og du kan følge fremgangen gjennom treningsdagboka som er tilgjengelig både i appen og på nett. 

Appen inneholder mye informasjon, og du må kanskje bruke litt tid på å sette deg inn i funksjonene for å få mest mulig ut at den. 

Vi kunne ønsket oss noe bedre informasjon på det som går på daglig aktivitet. 

Konklusjon: 
Ja, dette liker vi! 

Her er det rett og slett veldig mye å like: 
Klokka ser sporty ut, for deg som liker det. 
Den er god å ha på, den har vibrasjonsvekking som er veldig smart for deg som sover i samme rom som andre - og den kan gi deg veldig mye treningsinformasjon. 

Du kan starte treningsøkter fra klokka, og den gir mye informasjon og analyser av treningsøkter - og her kan du velge mellom veldig mange forskjellige typer trening. 

Du kan se flere positive egenskaper i oppsummeringsobjektet. 

Totalt sett er det ikke mye å utsette på denne klokka. 
Du kan til og med få meldinger og sjekke sms på den. 

Om vi skulle sette fingeren på noe, må det være at denne kanskje er litt mer treningsarmbånd enn det er aktivitetsarmbånd. 

Dette er ikke armbåndet for seg som ønsker en dytt for å komme deg opp av sofaen, ut på tur og vil telle skritt, hvilepuls og søvnmønster. 
Dersom dette er behovet, blir dette helt feil - da kan du like gjerne velge et enklere aktivitetsarmbånd, med en enklere app. 

Dette er treningsarmbåndet for deg som trener eller som ønsker å trene, som gir deg oversikt over treningsøkter og hvor du kan leke deg med pulstrening - for pulsmålingene er mer enn gode nok for de fleste mosjonister. 
Og om behovet for pinlig nøyaktige målinger melder seg, kan du koble den til et pulsbelte. 

Dette er ganske enkelt et av de beste aktivitetsarmbåndene vi har testet. 

Når det kommer til sosiale funksjoner, kan det ikke måle seg med Fitbit Charge HR, som lar deg konkurrere med vennene dine - og som gir deg ekstra motivasjon for å komme deg opp av sofaen. 

Polar A360 HRM 
