En by blir til
Et nytt praktverk om Arendals historie utfyller og utvider vår forståelse ikke bare av denne byens, men også hele landsdelens forhistorie. 

Geografisk dekker boka hele dagens storkommune, det vil si foruten bysenteret, også omlandet med Hisøy, Tromøy, Moland og Øyestad. 
Og beretningen strekker seg fra «tidenes morgen» og fram til 1723, da Arendal omsider vant sine kjøpstadsprivilegier. 

Boka har fått en moderne, visuell utforming som gjør den både vakker og interessant å bla og lese i. 
Forfatterne har hatt en betryggende bredde av fagfolk i ryggen som borger for at de ulike fagfelt blir ivaretatt på beste måte, samtidig som boka henvender seg til et bredt publikum. 
Det at de lokale forhold i stor grad beskrives og forstås ut fra regionale nasjonale og internasjonale referanser, bidrar til at boka bør leses, ikke bare som en «bygdebok» for lokalhistorisk interesserte, men som en krønike som angår hele landsdelen, og som på flere områder tilfører ny kunnskap og nye perspektiver. 

I kapittelet om steinalderen blir vi presentert for ny kunnskap om den tidligste bosettingen på Agder, som en følge av undersøkelsene i forbindelse med utbygging av ny E 18 – trasé mellom Tvedestrand og Arendal. 

Et annet hovedanliggende for forfatterne er å forstå hvorfor Agder ble så sent integrert i den nasjonale kongemakten, samtidig som kystområdene var blant de første som ble kristnet. 

Et tredje perspektiv handler om forholdet mellom ladestedet/byen og omlandet, om hvordan Arendal i stor grad vokste fram som handels- og maktsentrum gjennom gjeldsbinding og monopolisering av det råvareleverende omlandet. 

Og sist, men ikke minst, handler det om hvordan Arendal utviklet seg til å bli Agders viktigste sentrum for trelasthandelen og det nest største sjøfartsområdet i landet på 1600-tallet (til å bli det største på 1700-tallet). 
Også handler det selvsagt om det historiske bakteppet for motsetningsforholdet mellom Arendal og Kristiansand, som jo enkelte fortsatt vet å holde levende. 
Vi ser fram til fortsettelsen! 
