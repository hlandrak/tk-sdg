Anmeldelse:Joss Stone - «Water For Your Soul» 

Noen ganger kan det faktisk bli for mye marihuana. 

ALBUM: 
Det er et eller annet med strandmusikk. 
Den fungerer liksom så perfekt når du ligger der med Corona-flaska i hånda og rumpesprekken full av sand, men blir som regel uhørbart i sekundet man lander på Gardermoen. 

Skal man i det hele tatt gi Joss Stone sin seneste fullengder en sjanse, anser jeg det derfor nødvendig å sette seg på første fly bort fra årets norske sommerfiasko. 

«Water For Your Soul» er nemlig en samling låter som åpenbart ble unnfanget i tropevarm eufori av karibisk sol, reggae og weed. 

Ikke at det er noe galt med noen av delene, men i likhet med senere års utgivelser fra Stone, befinner albumet seg langt fra nivået på 28-åringens en gang så lovende karrierestart. 

Skiva starter for så vidt greit med et knippe helt godkjente soul-spor, men drukner deretter raskt i en suppe av platt reggae-klimpring som selv UB40 hadde kalt for klisjéer. 

Har jeg forresten nevnt at skiva gis ut på labelet Stone'd Records? 
Nei, helt sant! 
