Musikkanmeldelse:Jamie Foxx' sexy Hollywood-historier. 

R&B for soverommet og tåredryppende kjærlighetsbrudd. 

ALBUM: 
Til tross for at han debuterte som albumartist allerede i 1994, regnes Jamie Foxx først og fremst som en en komiker og skuespiller. 

Flotte øyeblikk som «Slow Jamz», «Unpredictable», «Infatuation» og ikke minst den legendariske piano-delen fra stand up-showet «I Might Need Security» har derimot vist mannens imponerende stemmeprakt, og med «Hollywood: A Story of a Dozen Roses» leverer 46-åringen sitt kanskje best balanserte soloalbum til dags dato. 

Denne gangen skrur den gamle festløven endelig ned mye av tempoet som vanligvis saboterer hans forsøk på hits for kidsa, og trer istedet inn i en passende rolle som aldrende playboy-crooner. 

Og selv om helheten dras ned av et par ujevne spor, er det umulig å klage når Foxx serverer en serie av monumentale slowjams som hadde garantert klinings i hjørnet av Lisleby-fritidsklubben «Shadow» for 23 år siden. 

I alle fall hvis du i likhet med undertegnede er storfan av R&B-musikk; øremerket for soverommet og tåredryppende kjærlighetsbrudd. 
