Anmeldelse:Elegant romandebut fra Thomas Marco Blatt 

Gjør hverdagsheltens odyssé til en spennende tour de force. 

Thomas Marco Blatt er en lavmælt og stilsikker forfatter som i poesi og prosa skildrer hverdagsmenneskets innfløkte livssituasjon. 

I romanen «Varsjøen» legger forfatteren ut små biter i en elegant, minimalistisk mosaikk som ikke bare danner troverdige tidsbilder fra tidlig 1990-tall, men også sakte tar form av noe skremmende og fascinerende noe som også skjer her og nå, 20 år etter at broren til bokas jeg-fortellende Morten Bodrum druknet i – nettopp Varsjøen ved Sørumsand. 

En beskjed på svareren 

En kveld hjemme i Selvbyggerveien sammen med tannlegekone og to barn, mens han rører ut honning i teen sin, får Morten en overraskende telefon med beskjed fra barndomsvennen Tommy: 

Broren hadde falt fra en fjellskrent, slått hodet og druknet i Varsjøen. 
Det visste alle, men han, Tommy, visste hva som virkelig hadde skjedd. 

«Tommy Lystad var tre år eldre enn meg, like gammel som Markus, broren min. 
Han var enebarn og bodde nederst i veien, mens vi bodde øverst, i et av de siste husene som ble bygd i Langryggen, en del av det nye Sennerudfeltet oppført av Block Watne. 
På barneskolen ble Tommy kalt Slangemennesket ettersom han var den eneste på skolen, kanskje den eneste i bygda, som klarte å sitte på rumpa med begge føttene bak hodet.» 

Psykologisk studium 

Er dette slangemennesket en mann som også vrir på sannheten? 
Den arbeidsledige og plagede Morten, som likevel ikke er noen rekkehusets tøffelhelt, drar ut for å finne svaret, på en norgesreise som underveis blir et psykologisk studium og en konfrontasjon med barndommens tilsynelatende uskyld – i den forstand at ingen av oss er den vi utgir oss for å være. 

Ingen sensasjonell oppdagelse, kanskje. 
Desto større er Blatts litterære prestasjon, som gjør hverdagsheltens odyssé til en spennende tour de force jeg utålmodig leser for å se hvordan og hvor skal ende. 

Og etterpå er ikke noe slik som det var. 
