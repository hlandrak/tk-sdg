Hysterisk beksvart humor
Han er mest kjent for tegneserien «Rocky», og for sin underfundige humor som tar hverdagslige situasjoner (og absurde hendelser) på kornet. 

Når Martin Kellerman nå tar steget med å skrive sin aller første roman, drar han strikken enda lenger. 
Noen likheter finnes det mellom tegneseriefiguren Rocky og karakterene i boka. 
Men ellers er det enda dystrere, og han drar humoren enda lenger i bokform. 

Vi møter Florian, som bor i Stockholms skjærgård. 
Han dyrker cannabis i stua, mens farmoren ligger død etasjen over. 
Han skal selge avlingen og leve resten av livet i Thailand. 
Tror han. 
Så legger to ganske umodne tenåringer til ved brygga, og Thea og Max går i land.Man forventer humor når man leser Kellerman. 
Men det jeg ikke forventet, var det makabre, og den uforutsigbare spenningen. 
For hva skjer når tenåringene får mistanke om hasjplantasjen? 
Og hvorfor lukter det egentlig så vondt i huset? 

Når Florian må gjemme liket av bestemoren, og kvitte seg med det på en eller annen måte, klarer Kellerman på uforklarlig vis å gjøre noe helt forferdelig grusomt og trist om til makaber og absurd humor. 
Det er en prestasjon. 
Samtidig er boka også er spennende. 
Vil tenåringene avsløre ham? 
Og hva er Florian egentlig kapabel til å gjøre? 
Er han farlig? 

Kellerman gjør et smart grep ved å la de tre personene få hver sine kapitler, fra hver sine synspunkt. 
På den måten ser man hvordan de forstår, og misforstår, situasjoner og dialoger på forskjellige måter. 

Kellerman er kanskje aller best når han briljerer med tegneserieformat. 
Men han er ikke så verst når han prøver seg på roman heller. 
