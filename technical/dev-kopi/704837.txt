Nattens kastrat
Så dette er altså den oppstasede versjonen av Ninja Gaiden 3, den som skal ha rettet opp alle ubehageligheter fra originalen. 

Isåfall gidder jeg ikke tenke på hva den gamle versjonen hadde å by på. 

Ninjaer er morsomme, uansett hva dagens oppgitte ninjamestre måtte mene. 
Ninjaer har de stiligste våpnene, de beste triksene og antakelig den verste arbeidstida av dem alle. 
Midt på natten skal de opp og denge slemminger, men i det minste får de plante en kastestjerne i panna på folk som insisterer på å være vrange. 

Så hvordan i all verden er det mulig å lage et spill som kjeder deg etter ti minutter? 
Som etter en time får deg til å revurdere hele din eksistens? 
Alt er meningsløshet. 
Alt er tomhet. 

Mot myriader av teite motstandere er sverdet din beste venn. 
Hakk deg gjennom, bli ledet til den neste gruppen av karakterløse fiender, hakk deg gjennom. 
Uinspirerte nivåer med usynlige vegger holder bare ikke lenger. 

Kontrollene er upåklagelige, grafikken er førsteklasses. 
Men det er litt som en vakker vallak. 
Det kan være fint å se på, men det mangler baller, og blir fort litt kjedelig når du er vant med å mestre hingster. 

Wii U er en fantastisk maskin, til tross for håndkontrollen. 
Men Nintendo kunne ha spart seg akkurat denne utgivelsen. 
Få fart på kvalitetstitlene isteden. 
