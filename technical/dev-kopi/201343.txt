Fornyet Kuga er et godt kjøp
Ford er ivrige på SUV-fronten for tiden 
- De har nå tre modeller på markedet og med sin midtlivsoppgradering blir Kuga enda mer interessant enn tidligere. 

Ford Kuga av første generasjon kom i 2008 som et friskt pust i en folkesuv-klasse som i mange år var dominert av asiatiske tilbydere. 
Året før var den første VW Tiguan blitt lansert og viste at europeerne ville ha sin del av kaken - som siden det har vokst kraftig over hele Europa, og nylig ble det største segmentet i Norge. 

En noe større og klart forbedret Kuga av andre generasjon dukket opp vinteren 2013, da vi organiserte en vinter-duell mellom den nye og den gamle modellen. 

Og nå har vi altså kjørt en ganske kraftig oppgradert versjon av andre generasjon Kuga på varierte veier i Hellas. 

Hva er så nytt på 2017-modellen? 

Oppdatert design 

For å starte med det synlige: 
Bilen har fått en ny front for å oppdatere familie-identiteten - den ligner nå mer på storebror Edge, med den sekskantede grillen som befinner seg mellom lykter med skarpere design. 
Disse har nå adaptive bi-xenon hovedlys og LED-kjørelys. 
Tåkelysene er nye i sekskantet innramming, på hver side av et bredt luftinntak nederst. 
Effekten er å gi bilen et bredere utseende. 
Panseret er også nytt. 

Hekken er noe endret, med nye baklykter, ny bakluke og en lett redesignet nedre del. 

Inne i bilen er endringene enda mer synlige. 
Et nytt tre-eiket ratt erstatter det gamle fire-eikede. 
Et elektronisk parkeringsbrekk erstatter det manuelle og gir bedre plass til oppbevaringsrom og det er plassert et slikt også foran girspaken. 
Generelt er førermiljøet blitt mer ryddig og brukervennlig. 

Oppgradert til Sync 3 

På betjeningssiden er kanskje den viktigste fornyelsen at Kuga nå, på samme måte som Mondeo og Edge, har fått infotainment-systemet oppgradert til Sync 3. 
Det støtter nå norsk stemmestyring, og selv om vi ikke har hatt tid til å utforske det til bunns, er det åpenbart at det er vesentlig forbedret på en rekke andre områder også. 

Sync 3 tilbys fortsatt med enten 6,5- eller 8-tommers berøringsskjerm, men de har nå knipe/sveipe-funksjon som en smarttelefon. 
Systemets «hjerne» er en prosessor som er ti ganger raskere enn forgjengerens slik at den kan håndtere en lang rekke flere oppgaver. 

Internminnet er mye større enn før, og kartdata lagres nå på harddisk og ikke som før, på SD-kort. 

Systemet er nå også kompatibelt med Android Auto og Apple Carplay og tilgang til Siri Eyes Free slik at man kan gi kommandoer ved hjelp av stemmestyringsknappen på rattet. 

Nå husker også systemet hvor det var i prosessen når det blir slått av, slik at det det ikke starter på nytt hver gang slik Sync 2 gjorde. 

Alt i alt fremstår betjeningen som mer intuitiv enn tidligere, men det er en god idé å ta seg god tid til å lære seg funksjonene på forhånd snarere enn å satse på å lære det mens man kjører - det kan fort bli en del plunder ellers, og det er heller ikke å anbefale for trafikksikkerhetens skyld. 
(For vår del fikk vi en ekstra utfordring med å legge inn reisemål vi ønsket, da listene med forslag dukket opp på gresk - med et alfabet vi dessverre ikke hadde tenkt på å lære oss på forhånd...) 

Kjørt med bensin og diesel 

Ford hadde denne gangen valgt å gjøre en annerledes type lansering av bilen, med kjøring for pressen fra Athen i Hellas til Nordkapp i Norge i etapper, inspirert av stafetten den olympiske ild må gjennom. 

Vi kjørte den første etappen fra Athen til Thessaloniki via Olympus-fjellet, og fikk gode førsteinntrykk på varierte typer veier. 

Første dag disponerte vi en Kuga ST-line (mer om utstyrsnivåersenere i artikkelen), med 1,5-liters Ecoboost bensinmotor på 182 hestekrefter og 6-trinns automat (dette er den eneste versjonen som har en klassisk automat med momentomformer - de andre utgavene utstyrt med automat har den kjente Powershift dobbelkløtsj-automaten). 
Dag nummer to kjørte vi en Kuga Titanium med diesel under panseret - en 2.0 TDCI med 150 hestekrefter og 6-trinns manuell girkasse. 

1,5-literen kan også leveres i versjoner med 120 og 150 hestekrefter, diesel fås også i en ny 1,5-liters utgave med 120 hester (og forhjulsdrift), eller med 2,0-literen og 180 hestekrefter. 

Vi opplevde begge som adekvat motorisering for denne SUV-en. 
Faktisk var innvendig motorlyd noe mer hørbar i bensinversjonen under belastning. 
Ellers er naturlig nok trekkraften bedre i mellomregisteret med diesel, mens bensinversjonen oppleves som hakket kvikkere på gassen fra start og høyere opp i turtall. 

Felles for begge under våre kjøreturer var forbrukstall som ifølge kjørecomputeren lå høyere enn vi er vant til i 2016. 
Rimeligvis kjørte vi tidvis både mer aktivt og fortere enn en vanlig ferietur vil foregå i Norge. 
Likevel forekom det oss at snittallene vi oppnådde er i meste laget. 
1,22 liter per mil med bensin- og 0,88 liter per mil med dieselversjonen over en samlet og ganske jevnt fordelt strekning på i overkant av 60 mil. 
Dette selv for biler som hadde kilometerstand på bare noe over 2000 kilometer ved start. 

Gode kjøreegenskaper 

Kjøremessig har det ikke blitt noen viktige endringer, Kuga greier seg fortsatt bra på veien. 
Den krenger lite i svingene, som den takler kjapt og presist. 
Bilen gir et inntrykk av god balanse i alle kjøresituasjoner. 
Av systemer som bidrar til sikker fremdrift har Kuga det de kaller aktiv kurvekontroll, som kan redusere hastigheten med opptil 16 kilometer i timen per sekund dersom man litt uvørent kommer i for høy hastighet inn i en sving. 

Når de gode kjøreegenskapene kombineres med et meget akseptabelt nivå på kjørekomforten, må vi si oss fornøyd med kjøreopplevelsen totalt sett. 
Bilen oppleves som stillegående, med et relativt lavt støynivå inne i kupéen, i det minste så lenge asfalten er av den jevne sorten. 
En del vindstøy opplevde vi under motorveikjøring - riktignok særlig i hastigheter over det som er tillatt i Norge. 

Vi kjørte kun firehjulsdrevne versjoner som fortsatt er utstyrt med et helautomatisk system utviklet av Ford selv, i motsetning til første generasjon, som hadde en Haldex-løsning. 

Kort fortalt undersøker systemet underlaget kontinuerlig via elektronikken med ESP (antiskrens-systemet) i bunnen, og fordeler trekkraften der den trengs. 
Hvilket hjul som får hvor mye, kan for øvrig vises på instrumentpanelet under kjøring - for de gadget-interesserte. 

Oppgradert teknologi 

Bortsett fra at Sync 3 erstatter Sync 2 er Kuga nå mer tidsriktig. 
LED-kjørelys er faktisk nytt på denne modellen, de adaptive bi-xenon-lysene likeså. 
Parkeringsassistenten er forbedret med automatikk for både luke- og vinkkelrett parkering. 
Autobrems ved bykjøring (Active City Stop) som nå virker opp til 50 kilometer i timen mot 30 tidligere, varsel om kryssende trafikk ved utkjøring fra parkeringsplass, varme i rattet og elektrisk innfellbart tilhengerfeste. 

Utstyrsnivåer utvidet 

Tidligere kunne Kuga leveres med tre ulike utstyrsnivåer: 
Det laveste, Trend og Titanium og Titanium X over det. 
Nå erstattes det øverste nivået, Titanium X, med to utstyrspakker hvorav den ene har en mer sporty profil og den andre er mer luksuriøs. 
Det er henholdsvis nivåene ST-Line og Vignale - sistnevnte ligger over det nivået Titanium X lå på. 
Ford har som ambisjon å konkurrere med premium-merkene med denne, som koster fra rett under 500.000 kroner. 

Nivået Trend er fortsatt et nesten symbolsk innstegsnivå, men tilbyr da i det minste konstantfartsholder, skinntrukket ratt og girkule, tåkelys og nøkkelfri start. 
Men infotainmentsystemet er bare Sync 1, klimaanlegget har manuell betjening og 17-tommersfelgene er av stål. 
Ford regner da heller ikke med at mer enn to prosent av kundene vil velge dette. 

Nivået Titanium får i tillegg blant annet17-toms aluminiumsfelger, delskinn seter, automatisk klimaanlegg, autolys og regnsensor, det omtalte Sync 3-systemet, navigasjon og parkeringssensorer bak. 
Det er ikke rart at Ford forventer at mange flere vil velge dette, da fra-prisen starter på 338.000 kroner. 

Likevel ventes det at en stor overvekt av kundene vil velge ST-Line, som blant annet inkluderer 18-tommers felger, parkeringsassistent (automatisk parkering) og sensorer bak og foran og sportsfjæring. 

Fra 317.000 

Alt i alt fremstår Kuga som konkurransedyktig i dagens SUV-marked. 
Startprisen er 317.000 kroner for en dieselmotorisert 1.5 TDCi Trend med forhjulsdrift og manuell girkasse. 

I praksis vil svært få velge denne, men en typisk velutstyrt såkalt Norges-versjon i ST-Line-utførelse og med 150-hesters dieselmotor og automat koster eksempelvis 455.000 kroner, hvilket gjør den riktig så interessant i forhold til konkurrentene fra både VW, Toyota, Mazda og Mitsubishi, for å ta de som selger best i dag. 

Forhåndsbestilling har vært mulig siden september, og leveringer til kunder av nye Kuga vil starte i Norge før jul . 

Les også: 

Tekniske data - dieselmotor 

* = 2x4 aut, ** = 4x4 aut, DCT = dobbelkløtsjgirkasse (Powershift) 

Tekniske data - bensinmotor 
