Palme-drapet – utan løysing
Eg tvilar på at «Nøkkelen til Palme-mordet» opnar døra til løysinga på mysteriet. 
Dessverre. 

Boka har undertittelen «Nøkkelen til Palme-mordet», og er skriven av Jan Stocklassa (f. 1965) journalist og tidlegare svensk diplomat og forretningsmann. 
Boka tar utgangspunkt i det hemmelege arkivet til forfattaren Stieg Larsson (Millennium-serien), som forfattaren har fått tilgang til. 

I tillegg har Stocklassa i over 8 år jobba med å leite fram nye personar og vinklingar i det uløyste mysteriet som mordet på statsminister Olof Palme framleis er. 

På 500 sider går han gjennom mengder av dokumentasjon, brev, etter kvart SMS-ar osv. 
Han snakkar med ei mengd menneske, både slike som har vore i søkelyset til svensk politi som mistenkte – og etterretningstenester, og etterforskarar som var engasjerte i leitinga etter personen som drap Olof Palme ein sein februarkveld i 1986. 

Forfattaren meiner å ha funne fram til den mest trulege drapsmannen, først og fremst takk vere arkivet til Stieg Larsson. 

Det dukka det opp ei rekke artiklar som aldri har blitt publisert. 
Boka kom i Sverige ut i november 1918, og 2 månadar seinare har ikkje svensk politi reagert. 

Jan Stocklassa har gjort ein god jobb med å undersøke, intervjue, lese artiklar og analyser – men eg føler meg likevel langt frå sikker på at han har sirkla inn mordaren. 
Utan å gå nærare inn på det, Stocklassa meiner at det er det Sør-Afrikanske apartheidregimet som regisserte drapet. 

Sagt på ein annan måte, eg er redd for at drapet på statsminister Olof Palme framleis kjem til å bli eit uløyst mysterium. 
Statsministeren var ein svært omstridd person – det er ikkje for sterkt å påstå at han var både høgt elska, og hata både i heimlandet og rundt i verda. 

Eg har ikkje gått nærare inn på Hans Holmer og andre som, på politisida har hatt sentrale stillingar i Palmesaka. 
Fleire av dei har temmeleg sikkert vore på vidotta. 
Dessverre. 
