Bokanmeldelse:Tom Egeland: 
«Djevelmasken» 

De store mysteriene som har gjort nervevraket Bjørn Beltø verdensberømt og myteomspunnet er borte. 
I «Djevelmasken» er det små menneskers tvil, tro og mørke hemmeligheter som spiller hovedrollen. 

NB! 
Siden Tom Egeland selv er bokanmelder i VG, har vi fått en ekstern anmelder til å vurdere boken: 
Geir Tangen - som er mannen bak Norges mest leste ﻿uavhengige bokblogg om krim og thrillerlitteratur. 

Vi blir tatt med til den lille fiktive bygda Juvdal i Telemark. 
Tre mystiske dødsfall er bundet sammen. 
Et i 1708 da en tysk predikant ble funnet død på kirkebakken med demon-lignende øyne og et satanisk pentagram brent inn i håndflatene. 
Et i 1963 da den lokale presten blir skjøvet ut av kirketårnet av en usynlig kraft etter en gudstjeneste. 
Og et i 2015 da en ung lokal journalist blir funnet drept på den samme kirkebakken med en demonmaske tredd over ansiktet. 

Bjørn Beltø blir hentet inn av Kripos for å løse de historiske gåtene og flokene. 
Et oppdrag han ikke kan si nei til. 

«Djevelmasken» er Tom Egelands sjette bok om arkeologen Bjørn Beltø. 
Den skiller seg ut i sekstetten som en langt mer lavmælt fortelling. 

Du kommer nærmere menneskene og mysteriene. 
Troverdigheten er blitt en bærende faktor, og karakterene er levende individer med sjel og historier å fortelle. 

Borte er det grandiose, storslagne og elleville. 
De pompøse gåtene der Bjørn Beltø rører ved selve navet i vår eksistens, religion og historie. 
En gammel djevelmaske når ikke Beltøs tidligere oppdagelser til anklene. 
Funnet av Jesu grav, Moses levninger, Paktkisten fra det gamle testamentet og Biblioteket i Alexandria, bare for å nevne noe. 

Er det blasfemisk å si at vi savner gåtefulle glemte munkeordener med terrorplaner og maskingeværer? 

Spørsmålet er hva Tom Egeland ønsker med denne romanen? 
Skal det være en neglebitende spenningsroman? 
Ønsker Egeland å skremme oss, opplyse oss, underholde oss eller rett og slett bare fortelle oss en god historie på sengekanten? 
Jeg mistenker ham for det siste. 

Egeland går sine egne veier uten å la seg binde opp av sjangerbestemmelser, litterære preferanser eller lesernes forventninger. 
Han er en historieforteller som vil ha oss til å undre og filosofere. 
Han leker seg med språk og sjangere, og gjør ofte det motsatte av det vi kritikere presenterer som normer og fasitsvar. 

«Djevelmasken» er en stille og rolig historie der lokal folklore, mystikk, overtro og bygdesamfunnets små hemmeligheter danner fundamentet. 
En underlig historie der Bjørn Beltø ikke sendes fra den ene historiske metropolen til den andre, men i stedet blir værende i den lille bygda der høye grantrær skygger for tusser, troll og gamle morkne synder. 
Han møter hverken paver, kardinaler eller myteomspunnede bibelske relikvier på sin vei, men små hverdagsmennesker som hver og en har en historie å fortelle, og en hemmelighet å skjule. 

Det er i disse møtene vi aner en ny fortellerstemme hos Egeland. 
En som ikke bare vil gi leseren spenning og mystikk, men som også har en tanke om å si noe viktig om tvil og tro, om livene vi lever, valgene vi tar, og hvilke fatale konsekvenser de kan få. 

Vi ser en forfatter som har satt seg som mål å vise at uløselige drapsgåter og gamle myter som oftest har en triviell og naturlig forklaring. 
Beltøs oppgave blir ikke å gi nytt liv til mystikken rundt djevler og demoner, men vise oss at det er menneskers fatale valg og gjerninger som er djevelens verk, ikke mørke og overnaturlige krefter i symboler, satan-mynter og en gammel babylonsk djevelmaske. 

Vi som elsker Bjørn Beltøs hysteriske oppdagelser og eventyr, undrer oss over hvor det har blitt av tempoet, spenningen og dramaet som utspiller seg i disse bøkene. 
Hvor er motoren som skaper spenning? 

Som spenningsroman svikter «Djevelmasken» på mange nivåer, men Egeland har aldri bedt om å bli plassert i den båsen. 
Han skriver historier. 
Mørke historier, mystiske historier og gode historier. 
Det er få som kan den kunsten bedre enn ham. 
