Anmeldelse:Når det triste og såre blir vakkert 

John Moreland (30) overbeviser på album nummer tre. 

ALBUM: 
Det er veldig lenge siden jeg har hørt en stillere forsamling når en oppvarmingsartist har spilt. 

Support for Jason Isbell 
Det kan være ganske utakknemlig å varme opp et publikum som tross alt er kommet for å høre en annen artist. 
Men ryktene gikk foran Moreland, og vi var også mange som var nysgjerrige på hvordan denne karen hovedartist Jason Isbell hadde tatt med seg på tur låter live. 

Overbeviste Isbell innfridde totalt, med sin andre sekserkonsert på norsk jord på to år på Sentrum Scene i Oslo, men det gjorde jaggu Moreland også. 

Ikke bare det, han ble snakket om! 

Solo Aleine på scenen med en kassegitar leverte 30-åringen i løpet av en halv time en sterk søknad om å bli regnet med i framtida. 

Moreland plasserer seg i alt.country/americana-tradisjonen, der navn som Uncle Tupelo (og seinere Wilco og Son Volt), Steve Earle, James McMurtry, Jayhawks, Ryan Adams - og sevføgelig Isbell - allerede skinner. 

Fingerpicking Moreland er ganske ubeskrevet, men fans av serien «Sons Of Anarchy» vil kanskje ha lagt merke til at tre av hans låter er brukt i serien. 

«High On Tulsa Heat» er hans tredje soloalbum (hans to første kan også sterkt anbefales). 
Et par album med to forskjellige backingband er også tilgjengelig på Spotify og Tidal. 

Sår og insisterende «Makes you homesick for a home you never had» synger han i åpningen «Hang Me In The Tulsa County Stars» (han er født i Texas, men vokste opp i Oklahoma). 
Med myk fingerpicking og en stemme som er både sår, innsmigrende og insisterende, bearbeider han all verdens tristesse som måtte hjemsøke ham og omvandler det til noe vakkert. 

En låttittel som «You Don't Care for Me Enough to Cry» er jo ganske trist, da, men du tror på hvert eneste ord han synger. 

Fin miks Med gode musikere i ryggen leverer han en fin miks av triste, nedstrippede sanger og mer fengende opptempo-låter med fullt komp - med passe doser med steelgitar og en liten elektronikaflørt på den avsluttende tittelåten. 
