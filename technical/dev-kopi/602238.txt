Ungdommelig briljans med symfoniorkesteret
To unge solister fikk virkelig vise hva de kan i konserten med KSO i Kilden fredag kveld 

De to unge solistene, Tora Røstvik på fløyte og Elda Aliaj på klaver, hadde ingen problemer med å vise at seieren i konkurransen Ung Klassisk 2015 var vel fortjent. 
Fredag kveld i Kildens store konsertsal fikk publikum oppleve fremragende fløytespill i Carl Reineckes Fløytekonsert i D-dur. 
Tora Røstvik var teknisk helt på høyden, og leverte vakker tone og innforlivet tolkning, og det på tross av at konserten vel ikke hører til de mest spennende sånn innholdsmessig sett. 
Den er litt glatt og overflatisk, men det kan jo ikke solisten noe for. 

Franz Liszts Klaverkonsert nr. 2 i A-dur er et riktig heroisk-romantisk stykke musikk, fullt av kontraster og svært utfordrende for både pianist og orkester. 
Men Elda Aliaj hadde både styrke og tyngde i anslaget, tross sin nette fremtoning, og hun riktig briljerte i de mange pianistiske passasjene som er så typiske for nettopp Franz Liszt. 
Ikke bare briljerte hun, hun musiserte også tett sammen med dirigent og orkester. 
Og midt inni denne klaverkonserten er et parti hvor pianoet nærmest akkompagnerer en vidunderlig cello-melodi, så vakkert utført av solocellist Leonardo Sesenna, at det faktisk ble kveldens høydepunkt. 

Reineckes og Liszts verker var omrammet av norsk musikk. 
Innledningsvis spilte orkesteret Johan Svendsens fyrige Karneval i Paris, og avslutningsvis kom Lyrisk suite op. 
54 av Grieg, med de svært så velkjente klaverstykkene Gjætergut, Gangar, Notturno og Troldtog i Griegs egen orkestrering. 
Alt sammen nydelig fremført. 
Bjarte Engeset er en dirigent som utstråler entusiasme og sympati både når han leder orkesteret og når han introduserer musikken. 
Det gjorde han denne kvelden, og hans velvalgte kommentarer til musikken vi skulle få høre, er av en karakter som øker og styrker den gode musikkopplevelsen. 
I en konsert som denne bestemmes programmet i stor grad av solistene. 
Så kan en jo innvende at det var et i overkant helromantisk program. 
Men en nydelig kveld med KSO i Kilden var det, okke som. 
