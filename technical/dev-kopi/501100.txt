Rå kraft
BFO tolker tsjekkisk mester med energi og råskap. 

Vi er kommet til den tredje platen i serien med orkestermusikk fra den tsjekkiske komponisten Leoš Janáček, spilt inn av Bergen Filharmoniske Orkester (BFO) under ledelse av Edward Gardner. 
En utgivelse som allerede har gjort seg bemerket i blant annet britisk presse. 

Hovedverket på den siste utgivelsen er den såkalte Glagolittiske Messe for orkester, orgel, kor og fire solister. 
Messen er et alderdomsverk skrevet i 1926. 
Den har de vanlige fem messeleddene, men de synges ikke på latin. 
Janáček har i stedet valgt å sette musikk til en eldgammel, kirkeslavisk versjon av teksten. 

Les også: 

Janáček, som ikke var religiøs, fortalte at messen var et forsøk på å gjenopplive den gamle slaviske kulturen og gi den et moderne uttrykk. 
I andre sammenhenger sa han at verket var panteistisk, eller at det egentlig skulle forstås som en erotisk feiring av ekteskapet hans. 
Uansett hva som er bakgrunnen, ligger det en voldsom energi og en rå, primitiv kraft i denne musikken — og i BFOs smellende flotte tolkning. 
Messingblåsere og slagverk skaper brakende lydkollisjoner, strykerne svarer igjen med rungende basslinjer og kantete, knortete melodifragmenter. 
Og rett før messen slutter, kommer organisten Thomas Trotter inn med en vill, brølende solo. 

Blant sangsolistene bidrar sopranen Sara Jakubiak og heltetenoren Stuart Skelton til intensiteten i høyden, mens mezzosopranen Susan Bickley og bassen Gabor Bretz har kortere innsatser. 
Korene fra BFO og Collegium Musicum legger sammen med Domkoret og Edvard Grieg Kor en imponerende ramme om det hele - og synger alt på kirkeslavisk. 

BFO gir rett og slett en smellende flott tolkning av Janáčeks gammelslaviske messe. 
