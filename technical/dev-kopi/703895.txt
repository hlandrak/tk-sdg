Kraftvokalen som rommer det meste
De kunne ridd uanstrengt på bølgen av retrosoul, men brøyter seg heller vei gjennom tornekratt og brennesler. 

Alabama Shakes ble tatt godt imot da de debuterte med "Boys & girls" i 2012, både av kritikere og platekjøpere. 
Nå følger kvartetten opp millionselgeren med et album der de tar et langt steg videre og mikser det meste. 

70-tallsheavy går hånd i hånd med 50-tallsrock, funky soul trives i selskap med hardcore pønk. 
Gjerne innenfor én og samme låt, som i "The Greatest". 
Samtidig lyder det hele nytt og friskt. 

I spissen for kvartetten finner vi 26 år gamle Brittany Howard, med stemme til å takle hva som helst. 
Du må tilbake til Janis Joplin for å finne den desperate smerten i "Miss you" – selv om Howard foretrekker å sammenliknes med Nina Simone. 

Beste spor: 
"Dunes", "Future people", "Gimme all your love", "Miss you". 
