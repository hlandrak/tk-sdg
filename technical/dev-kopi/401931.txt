Blindernrevyen 2019:Mer enn nok å glede seg over 

Til tider er «Privilegert» en fest. 
Men enkle løsninger hindrer Blinderns skolerevy fra å bli blant byens beste. 

Blindernrevyens samspilte skuespillere etablerer kveldens tema raskt og effektivt. 
Første akt åpner med et metanummer der skuespillerne står i kø til kveldens forestilling. 
De får tilfeldig utdelte sitteplasser og reagerer kraftig på urettferdigheten som møter dem. 

For noen har det bedre enn andre, og hvordan goder er fordelt kan virke vilkårlig. 
Her er urettferdigheten representert ved sitteplassene i en litt trang gymsal. 
Senere blir vi kjent med ulike i-landsproblemer og karakterene som syter over dem. 
Det er mange gode ideer, men de dras sjelden langt nok. 

Lykkes mer enn den mislykkes 

Det er absolutt mye som fungerer i «Privilegert». 

Oscar Lundes konspiratoriske nedbryting av Flåklypa-filmene er et eksempel. 
Det absurde samfunnet der miljøterroristen Reodor Felgen, den rusavhengige Ludvig og diktatoren Ben-Reddik Fy Fasan får gjøre som de ønsker, er original og morsom. 

Sofia Tjelta som er «sykt sensitiv for stemning», gjør et strålende solonummer som vitser med hvordan psykologiske diagnoser vannes ut når de brukes om hverdagsproblemer. 

Og når Noah Singh ser dramatisk ut mot publikum når det foreslås å tenke på barna i India før man klager på småting, er det på grensen til hysterisk. 

Det Blindernrevyen kanskje lykkes aller best med, er å levere effektive og enkle karakterer. 
Det er en liten bragd å etablere en karakter så effektivt at du kjenner den igjen og når den kommer tilbake og kan følge den på en reise. 

Men Herman Vangs «Karsten» etableres tidlig som en sytende tenåring. 
Han blir sendt til fiktive «U-land» for å oppleve ekte problemer før første akt avsluttes med et nummer fra suksessen Book of Mormon. 

Og når Karsten er tilbake i andre akt, er han som et nytt menneske: 
Nå har han lært hva ekte problemer er, og hans egne problemer er som bagateller å regne. 

Sløv samfunnskritikk 

Men at vi har det godt i dette landet, samtidig som vi klager og syter, er nok blitt vitset med omtrent like lenge som Statens pensjonsfond utland har sørget for at slike vitser er aktuelle. 

Det er vanskelig å komme med noe som føles ferskt og morsomt. 
Risikoen er at klisjeene tar over. 
Det skjer litt for ofte i Blindernrevyen. 

For eksempel blir Noah Singh stoppet i sikkerhetskontrollen på en flyplass. 
Han spør rasende om det er fordi han er mørk i huden. 
Sikkerhetsvakten er redd for å være rasist og får panikk. 
Det er morsomt og fint spilt, men for tamt til å være skikkelig morsomt. 

Noen forsøk på samfunnskritikk lider av det samme: 
«Vise om 2019» kunne vært sylskarp, men sikter litt bredt og rister ikke i tidsånden. 

Et forsøk på å tøyse med kjønnsroller i et musikalnummer (hentet fra Broadway-hiten Hamilton) påpeker at også kvinner av og til må ta regningen på restaurant. 
Det blir litt for enkelt. 

Ikke like avhengig av bandet 

I fjor var bandet revyens store høydepunkt. 
I år leverer samme band bunnsolid, men de bærer ikke showet i like stor grad. 
Skuespillerne er energiske og viser til tider komisk talent. 
Noen klisjeer kan tilgis, spesielt når andre sketsjer overrasker og får frem ektefølt latter. 

Blindernrevyen er ikke helt i toppsjiktet, men det er da nok å glede seg over likevel. 
