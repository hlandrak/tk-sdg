Test:Mercedes-Benz C450 AMG 4Matic 

Firehjulsdrift, sportslighet så det holder og 362 hester. 

Gapet mellom Mercedes-Benz C400 og råtassen Mercedes-AMG C63, har gjort Mercedes livredde for at kunder kan fristes til å kjøpe Audi S eller BMW Performance i stedet. 
Løsningen har derfor blitt å tilby «AMG light»-versjoner. 
Dette er første bil ut, og den imponerer. 

Dette er altså ikke et renskåret Mercedes-AMG produkt, men den kan bestilles med så mange AMG-atributter at de fleste vil bli fornøyde. 

Synes du det er vanskelig å skjønne hva som er AMG og hva som ikke er det? 
Mercedes har gjort nylig gjort om navnesystemet sitt. 
Les mer om det her. 

I korte trekk er Mercedes delt i tre grupper. 
Mercedes-Benz, Mercedes-AMG og Mercedes Maybach. 
C450 AMG 4Matic hører hjemme i første kategori, C63 I andre kategori og mulighe fremtidige luksusmodeller av C-klassen i den tredje. 

4Matic og krefter 

Den største gulroten er firehjulsdriften, som i ærlighetens navn er mer verdt enn overdrevent mye hester i vårt ugjestmilde land. 

Utgangspunktet er en Mercedes-Benz C400. 
Den har en 3.0 
V6 twinturbo med 329 hester og 479 Nm. 
Før de klistret den full av AMG-detaljer og gav den ny betegnelse, trimmet de den til solide 362 hester og 520 Nm. 

Sportseksos er ekstrautstyr. 
Lyden fra V6eren er helt annerledes enn bølla C63. 
Dette er en V6, ikke rekkesekser, men tenk deg allikevel trompetsangen til en eldre BMW-sekser, så er du i nærheten. 

Nostalgien bobler, og aktiverer du sportseksosen, smeller det også her ganske kraftig i pottene ved nedgiring. 
Lyden står i stil til resten. 
Dette går unna. 
0-100 km/t loves på 4,9 sekunder hvis du har sedanen. 
Stasjonsvogna trenger 5 blank. 

Humørsyk 

C450 kan justeres i tre fastsatte og et selvvalgt modus. 
(Eco, Comfort, Sport, Sport+ og Individual) som endrer gassrespons, girkassens hastighet, fjæringens hardhet og styringens følsomhet. 

For å få den rette AMG-følelsen er sjutrinnskassen også tunet. 
Den girer dobbelt så raskt som C400, men kan ikke forveksles med dobbeltclutchkassen i C63. 

Det er AMG som har stått for tuningen. 
Det merkes, for vogna er potent som bare det. 

I Sport og Sport+ blir et hvert girskift oppover kvittert med et lite trykk i ryggen. 
Elektronisk fremprovosert, men sikkert ønsket av noen. 

Hjuloppheng fra C63 

Landeveiskjøringen foregikk delvis på portugisiske svingete småveier. 
Ikke akkurat stuegulv. 
Multilink-bakakselen med elektronisk justerbare dempere i tre trinn er hentet rett fra C63, men med mykere setting. 

Foran er hele rammen og utvendig oppbygning på demperen annerledes på grunn av 4-Matic-systemet, men dempernes innmat er like. 

Passe tøff 

Styringen er heller ikke hentet rett over fra AMG. 
I det hele tatt er bilen langt mer komfortabelt satt opp enn C63 AMG. 
Den har blant annet mindre aggressive dekk, selv om dimensjonen er på saftige 255/35ZR19 bak. 
Sporvidden er standard Mercedes, så den deler heller ikke de lengre bærearmene fra AMG. 

C450 gir likevel en svært potent pakke som ligger klistret på veien. 
På de svingete småveiene vi kjørte på, skulle du være racersjåfør for å kunne kjøre særlig fortere med C63. 
Det blir på de små rakstrekkene den stikker fra, men lillebror imponerer stort. 

Det mest i øynefallende innvendig er stolene. 
Du kan velge vanlige fra Mercedes-sortimentet, men sportsstolene har elektrisk justering av lengden på seteputa, tilt, korsryggstøtte, seterygg og bredden på rygg og lårstøtte, så det skal mye til at du ikke sitter godt i disse. 

Bråbrems 

Du har to valg på skrubb. 
Standard kommer den med bremsekalippere i sølv. 
De har borrede skiver. 
Gå heller for de borrede og slissede med røde kalippere. 
I praksis har det liten betydning på veien, men ved aktiv kjøring kjøler de bedre og sliter klossene litt mer for å få bedre kontaktflater. 

C450 river ikke i racing-genene dine like mye som C63, men den er akkurat rå nok til å gi den gode følelsen av mye power. 
Akselerasjoner fra stillestående, rundt svinger, ut av kryss og på dårlige veier skjer langt mindre dramatisk enn hos den logrende C63. 

Firehjulstrekket er fast innstilt på 67 prosent effekten til bakhjulene, 33 forover. 
Man får altså en deilig følelse av bakhjulsdrift, men får i tillegg en styreglad, retningsstabil og akselerasjonskvikk pakke det er svært lett å forelske seg i. 

At den utrolig nok er nesten hundre kilo lettere enn C63 også (selv om følelsen er motsatt), gir en kvikk og lettkjørt bil. 

Salget starter i juli og prisene er ikke fastsatt. 
Med med tanke på at C400 4Matic koster fra kroner 837.900, vil vi tro du må gi fra deg sjusifret beløp for denne. 
Hovedkonkurrenten Audi S4 med treliter på 333 hk og firehjulsdrift koster i allefall 1.054.400 kroner. 
