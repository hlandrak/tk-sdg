«Climax»:Dans gjennom skjærsilden 

Filmanmeldelse: 
«Climax» er «Fluenes herre» lagt til et dansegulv. 

Fransk-argentinske Gaspar Noé («Irréversible», 2002, «Enter the Void», 2009) er en av filmverdenens evige «provokatører». 
I likhet med Lars von Trier har han en umettelig fascinasjon for sex og vold, gjerne i usunn sammenblanding, og akkurat som dansken slipper han unna med mye takket være sitt unike grep om det rent filmatiske. 
I «Climax» kommer eksessene med en suggererende disco-beat. 

En gruppe på kanskje 15–20 dansere øver i et avsidesliggende forsamlingshus. 
I lange tagninger fanger Noés tilsynelatende vektløse kamera danserne – som alle utviser spektakulær kroppsbeherskelse og virker å ha ubegrenset med energi – i det øving mer eller mindre umerkelig går over i fest. 
Alt er lek og moro inntil det viser seg at noen har puttet LSD i sangria-bollen. 

Gruppen gripes av psykose. 
Det er en gravid kvinne med kniv. 
Det er et innestengt barn som skriker etter mamma. 
Og mens beaten bare går og går, utarter det hele til en neonfarget helvetesvisjon Hieronymus Bosch ville ha nikket gjenkjennende til. 

Du blir neppe særlig klokere av å se «Climax». 
Du kommer ikke til å føle deg vel heller. 
Men det er unektelig en trip så lenge det varer. 
