Oktoberfest
Smilet høres på rapper Gucci Manes tiende fullengder. 

Gucci Mane er et drivende godt eksempel på at masse tid bak lås og slå ikke er til hinder for produktivitet. 
For å si det på annen måte: den strammeste fansen vet hvor mange miksteiper og uoffisielle utgivelser Radric Davis, som rapperen egentlig heter (må ikke forveksles med den iranske fotballspilleren Gucci), har utgitt på over et tiår som aktiv artist. 

Mellom debutalbumet Trap House og Woptober har det kommet åtte studioalbum fra den flittige fengselsfuglen. 
Denne trettenspors-utgivelsen er altså oppfølgeren til sommerens Everybody's Looking (innspillingen tok visstnok kun seks dager (!)), albumet som ble lansert etter et fem måneders opphold i fengsel. 
Det går fort i svingene, enten det gjelder levering av miksteiper med originale låter eller plateslipp. 

– Gucci Mane er den ultimate rapløven som alltid er morsom å høre på, sier Vågard fra A-Laget når han skal beskrive en av Atlantas store sønner. 
Det er jo sant. 
Gucci frigjør seg, bevisst eller ubevisst, fra trender og utenom innflytelse. 
Han er, som nevnt, den ultimate rapløven med distinkt, men mumlende sørstats-aksent som ofte lager catchy låter. 

Man hører at Gucci Mane er relativt glad om dagen der han rapper om pondus og rikdom (“Money Machine med Rick Ross, “Bling Blaww Burr” med Young Dolph) mens dyp og mørk synth teppelegger sporene. 
Og ja, han er fortsatt en av de vittigste hva angår ad-libs - burrr! 

“Bling Blaww Burr” med Young Dolph: 

Han flekker opp et par langfingre til skeptikerne over traltende piano på introen, han blir aggressiv av velstanden med en detaljerik produksjon (“Aggressive), og leverer undertegnedes favoritt fra bunken, “Right On Time”. 

Til tross for bølgedaler i karrieren, er Gucci Mane tilbake i god form på Woptober, for øvrig en sammeslåing av kallenavnet Guwop og oktober. 
Gjenkjennelsesfaktoren er på plass: 
Trap hi-hats, tørre trommer, tung bass, pianoklimpring og synthdraperte, melodiske spor, gjerne signert størrelser som Zaytoven og Metro Boomin over en enkel rapstil som er vanskelig å mislike. 

Selv om alle segmenter av albumet ikke er like sterke, er Woptober et underholdende album fra en av de mest gøyale rapperne som finnes. 
