Disse gutta skrotet russe­feiringa for å lage plate
Virkelig imponerende saker fra Bodø. 

ALBUM: 
Gatesmart rock på norsk har fått et oppsving, og inn fra nord kommer bandet med det snodige navnet Virkelig. 

Varmet opp for Justad 

Og - det er virkelig grunn til å juble for det nye tilskuddet til en rockefamilie som har medlemmer som Oslo Ess, Hjerteslag fra Bergen og Sondre Justad fra Lofoten. 
Virkelig har varmet opp for Justad, og er ikke så langt unna sjangermessig. 

Albumdebut 

I 2015 ga Bodø-bandet ut singelen «Cecilie», som raskt ble kåret til «Ukas Urørt» og listet på NRK P3. 
Der ble den liggende i hele 38 uker, og den påfølgende sommeren spilte Virkelig på flere festivaler. 
I år ble det blant annet spillejobber på Slottsfjell og Øyafestivalen - og førstkommende fredag kan de endelig albumdebutere. 

Videregående 

Medlemmene i trioen er blitt 19, men «Lykke til i livet» ble så smått påbegynt på ungdomsskolen og er stort sett skrevet det siste året Tobias Aamodt (gitar/sang), Erlend Nygaard (bass) og Sondre Lund Johansen (gitar) gikk på videregående skole. 
Live har de med seg trommer og synth. 
Erlend Mokkelbost (Montée /JR Ewing) har produsert debuten, spilt inn i Oslo og Giske ved Ålesund. 

Amerikansk og svensk 

Virkelig er inspirert av band som amerikanske The War on Drugs og Death Cab For Cutie og svenske Amason, men er råere. 
Stemningsmessig minner de om en annen svensk artist, Håkan Hellström. 
Det er også mulig å finne likhetstrekk med John Olav Nilsen, særlig i tekstuttrykket og i det faktum at de synger på dialekt. 
Men Virkelig har en mykere tilnærming og er både ryddigere og mer strømlinjeformet i uttrykket. 
Skal vi kalle det «snill punk»? 

Episk 

Ett av mange høydepunkter på dette nisporsalbumet er «Vi gikk oss vill i det som engang va», som begynner nærmest som en blues, men som avslutter med et herlig riff som ruller og går - og som gjerne kunne fortsatt litt til. 
Det er et nøkkelspor som antar nærmest episke dimensjoner, før de har lyst til å bråke mer i «Fall ut av bildet». 

Imponerer stort 

«Ballettdanseren» starter forsiktig og øker på - før den avsluttes med en heftig gitarsolo. 
En stille «Frostrøyk» danner en flott avslutning på dette albumet. 
Virkelig imponerer stort på første langspillforsøk. 

Trioen besøker sju byer i september før de avslutter høstens turné med konsert på Sinus, hjemme i Bodø, lørdag 6. oktober. 
Det bør bli en skikkelig homecoming! 

«Lykke til i livet» er tilgjengelig fra fredag 31. august. 
