Et ørlite skritt tilbake
Kygo fortsetter oppladningen til debutalbumet med radiovennlig pop med kledelige melankolske undertoner. 

Kygos debutalbum er kanskje rett rundt hjørnet. 
Releasedatoen er (så vidt vi vet) ikke satt, men nå har i det minste nok en smakebit fra "Cloud 9 " dukket opp på internettet. 
Forventningene til den mildt sagt etterlengtede fullengderen bygges ytterligere opp, selv om låta ikke oppleves som like kruttsterk som forrige single. 

Bergenseren har alliert seg med det irske bandet Kodaline for anledningen. 
De bringer blant annet følsom mannerøst, jovialt kassegitarspill og en tekst om et bittersøtt kjærlighetsbrudd inn i samarbeidet. 
Bandets eget lydbilde ligger milevis unna Kygo-land, og av nettopp den grunn er det duket for positive gnisninger mellom to vidt forskjellige musikalske uttrykk. 
Nok et godt valg av partnere fra unge Gørvell-Dahll, med andre ord. 

Det er litt sjøsprøyt i synthene, og man kan få følelsen at beachpartyet lurer rundt neste sving. 
Det gjør det heldigvis ikke. 
I likhet med den strålende forrigesinglen "Fragile" dyrker Kygo dynamikken, og bygger opp låta med fine elementer fra sitt eget og Kodalines uttrykk. 
Bandet boltrer seg i et hovedsaklig organisk lydbilde i versene, Kygo dominerer naturlig nok i instrumentalpartiene, og i refrengene smeltes det hele sammen til en velsmakende, radiovennlig popmasse med en tydelig melankolsk undertone. 

Etter "Fragile" kommer ikke "Raging" som en overraskelse. 
Kanskje heller som et ørlite skritt tilbake. 
Melodilinjene er litt svakere, produksjonen er litt tammere, og det hele er rett og slett litt mindre spennende. 
Når det er sagt bidrar den ferske låta til å ytterligere pirre nysgjerrigheten, og bærer absolutt løfter om at det kommende albumet kan vise seg å være verdt å vente på. 
