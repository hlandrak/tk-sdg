Heidundrende rått viking-eventyr
TEGNESERIE: 
Øystein Runde har skapt et helstøpt og fascinerende viking-epos. 

Øystein Runde: 
Berserk. 
Tegneserie. 
127 sider. 
Gyldendal. 

Boken starter der den forrige slutta: 
Olav Sleggja er hardt skadd etter slaget ved Svolder. 
Han har en baby på skuldrene og tarmene i hendene. 
«Denne dagen vert lang», sier Sleggja. 
«Eller kort». 

Det har gått et tiår siden forrige album i serien; «Soga om Olav Sleggja». 
Det er svakt at årets bok ikke begynner med en oppsummering – antakelig fordi det første albumet var på et annet forlag. 

Sleggja vender tilbake til huset foreldra hans døde i. 
Det gamle ekteparet Ossur og Bera hjelper ham tilbake til livet, og den vakre Ljufa hjelper til. 
Men området er ikke trygt: 
Tre grupper av berserker kjemper om makten i området rundt Helsingborg. 
Sleggja må ta det endelige oppgjøret med krigsherrene. 

Gjennom effektive svarte og hvite felter maner Runde fram en fascinerende saga. 
Han har blitt mye bedre til å tegne siden forrige Sleggja. 
Der var tegningene ofte vel skisseaktige, og det virket som om de varierte etter kunstnerens dagsform. 

«Berserk» er mye jevnere og mer gjennomarbeidet. 
Dessuten har boken en voldsom, emosjonell slagkraft. 
Kontrasten mellom babyen og de råe voldsscenene skaper en særpreget dynamikk. 

Runde fikk sekser på terningen i Aftenbladet for sin tegneserie «Futen» i 2015, der han sto for manus og Knut André Solberg tegnet. 
Runde er ennå ikke fullt så god til å tegne som for eksempel Solberg, men han nærmer seg stygt. 

«Berserk» skildrer et ekstremt voldssamfunn. 
Runde har lest en tjukk bunke med faglitteratur, som belegger at det var slik det var den gangen. 

Men mest av alt er tegneserien en underholdende, svart komedie. 
Boken er breddfull innfule replikker og slående scener, som da helten bryter seg inn i en stavkirke, gjennom et kors med Odin på, og sier: 
«Eg er Olav Sleggja. 
No er eg visst nøydd til å drepe dykk alle med ei sleiv». 
