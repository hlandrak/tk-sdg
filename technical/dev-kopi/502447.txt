Juridisk rapport fra jungelen
Årets jussrevy gir den vesle apekatten i oss litt å leke med. 

Det er ingen grunn til å frykte at årets jussrevy, som har fått navnet Jungeltelegrafen, kun treffer humoren til kneggende jurister. 
Har du en digitaldrevet apekatt på hjernen, en sånn som slynger seg fra Facebook til Instagram til Jodel, kan du lett risikere at gapskratten lokkes ut av deg. 

For eksempel tar nummeret «Influensa» på kornet hvordan promoteringskulturen sniker seg inn i språket vårt, mens nummeret «Kommentarfelt» er en knall fremvisning i hvordan selv kakebaking plutselig kan dreie seg om innvandring. 
Vi får også stikkende kritikk av de tradisjonelle mediene, som når en sesong av Farmen legges til Orderud gård. 
Under sistnevnte nummer lo jeg, men latteren krummet seg også som en vond krøll magen – og slikt hører hjemme i en god revy. 

Helt fantastisk er dansenummeret «El tango sobre el decisión», som viser hvordan KrF nådeløst dro seg mellom Høyre og Arbeiderpartiet i høstens debatt om ny regjering. 

Det er altså definitivt lov å bli imponert over det høye nivået disse amatørene holder. 
Seks tydelige skuespillere holder tilstedeværelsen på scenen. 
Ikke én gang lokkes det interne fliret frem. 
Det vitner om en gjennomført vilje til å strekke seg mot profesjonelt nivå. 
Kanskje kan man justere litt der det skrikes litt for mye og himles litt for sterkt med øynene. 
Skuespillerne har nemlig mer enn godt nok tekstmateriale å jobbe med. 
All honnør til skrivegruppen som har jobbet frem gode tekster. 
Der det absurde slipper til, fungerer det best. 

Hvert nummer rammes inn av et band som jevnt over spiller rent og tett. 
De kommuniserer godt med de tre sangerne som er plassert på andre siden av scenen. 
Og ikke bare synger sangerne bra, men gjennom showet viser de et imponerende nærvær, også når de ikke er i fokus. 
Det bidrar til å holde magien oppe under raske sceneskift, utført av mørk antrukne mennesker som med sine liksomdiskrete bevegelser i seg selv er til å flire av, selv om akkurat dét neppe er tilsiktet. 
Her er det et utviklingspotensial. 
Slike aktører kan brukes til noe, kunstnerisk. 

Det er betryggende å se at bak revyen finner vi et stort apparat av medstudenter som får denne forestillingen opp å stå. 
Dette er fremtidige jurister som vil ta del i kulturoffentligheten, og dem skal vi hegne om. 
Husk at på enhver jussrevy har du muligheten til å få innblikk i hva de synes er morsomt, de som i fremtiden skal forsvare deg, dømme deg eller hjelpe naboen med å saksøke deg. 

Selve forestillingen vises i Straffbar, som er et tilfluktsrom innredet for sosiale aktiviteter. 
At revyen foregår her har sin sjarm, og den bør ikke flyttes til et annet sted. 
Men i slike rom blir lyden fort for høy, klangen for skarp og lyset raskt for uregjerlig. 
Er det noe jeg vil anbefale å gjøre seg litt flid med til neste år, er det å sette av mer krefter til å gjøre akkurat denne delen perfekt. 
Det fortjener helheten. 
