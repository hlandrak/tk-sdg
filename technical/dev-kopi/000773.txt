Star Wars:Tiny Death Star 

En tro kopi av «Tiny Tower». 

Da Disney kjøpte Lucasarts var det ikke bare nye filmer som lå i bakhodet til toppsjefene. 
Også muligheten for å spre merkevaren utover flere plattformer, nye produkter og kombinere kjente figurer med allerede populære konsepter, var viktig. 

Lik måten Rovio pakket inn hyperpopulære Angry Birds i en Star Wars-kappe, har Nimblebit nå oppdatert sitt gratisspill Tiny Tower. 

I Star Wars: 
Tiny Death Star kan du bygge opp en dødsstjerne befolket med kjente figurer og en rekke rom – inspirert av for eksempel Mos Eisley-baren på Tatooine. 

Spillet er gratis å laste ned, enten til iOS eller Android, og har flere muligheter for mikrobetaling for å fremskynde spillets gang. 
Men det er ikke nødvendig – om du er av den tolmodige typen – for med et par minutter, et par ganger om dagen, er det fullt mulig å låse opp nær sagt alle belønninger som ligger gjemt i Star Wars: 
Tiny Death Star. 
Og det er gøy å holde styr på all logistikken som må til for å drive dødsstjerna. 

Krever konstant oppmerksomhet 

Nye beboere må flyttes inn ved hjelp av heiens – butikker, resturanter og rekreasjonsområder trenger stadig påfyll av varer. 
På denne måten lokker spillet hele tiden med oppgaver, du må med jevne mellomrom inn for å sikre at de ulike rommene ikke stanser. 
Uten drift får du ikke penger, og uten penger får du ikke bygd videre på dødsstjerna (om du ikke velger å kjøpe spillpenger for ekte penger). 

Star Wars: 
Tiny Death Star har fått noe ekstramateriale – som eksklusive figurer kjent fra filmene, små animerte snutter og ekstra oppdrag – men er i bunn og grunn helt likt Tiny Tower. 

Selv om det er en dødsstjerne du bygger, er den ikke rund. 
Bygningen som etter hvert reiser seg opp er like lang og slak som skyskraperne i Nimblebits forgjenger. 
Grunnmuren er fortsatt fengende, men spillet føles ut som en melkeku for å presse enda litt mer ut av et allerede populært spillkonsept. 

Har du ikke bygd en skyskraper i Tiny Tower før (og liker Star Wars) er det lett å anbefale Star Wars: Tiny Death Star. 
I motsatt tilfelle, bruk tiden på noe annet. 

Hvilke mobilspill er dine favoritter akkurat nå? 
Del dine meninger i kommentarfeltet under traileren. 
