En lekkerbisken av en EP fra Sløtface
Smart og iørefallende. 

EP: 
Stavangers praktpunkkvartett, Sløtface, bestemte seg tidligere i år for å bytte u-en med ø for å ikke havne sensurtrøbbel på sosiale medier. 
Det sier jungelordet i alle fall. 
Punk er ikke hva det en gang var, eller? 

Om man må klippe litt i kantene for å bli hørt, så kan man i alle fall konstatere at det er verdt å lytte til Sløtface. 
«Empire Records» er oppfølgeren til EP-en, «Sponge State», som kom tidligere i år. 
Også den 13 minutter lang. 

Haley Shea og gjengen hennes lager økonomisk og veldreid punk-pop som lener seg tyngre mot de duvende enn det tyggegummiaktige. 
Den største styrken til bandet ligger i å skrive iørefallende refreng som låter smarte og umiddelbare på en gang. 

«Empire Records» styrer hele tiden klar billige løsninger og opplagte veivalg. 
Hør bare på det brusende tittelkuttet som makser ut på sobert, effektivt gitarspill og velpleide vokalmelodier. 
Og sånn går det også i de øvrige ti minuttene på denne lekkerbiskenen av en EP. 
