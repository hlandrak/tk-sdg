Denne barneboka har alt som skal til for å bli en suksess
Låner hemningsløst fra Harry Potter, men sjarmerer seg forbi enhver potensiell plagiatanklage. 

Et av de mest velbrukte salgstriksene i barnebokbransjen er å utrope ei bok til «den nye Harry Potter». 
Mange er de som har forsøkt å kopiere J.K. Rowling, i jaget etter en ny bestselger. 
Markedet burde vært rimelig mettet for historier om magiske skoler og utvalgte barn nå, for å si det slik. 

Men så kommer australske Jessica Townsend med «Ingenlund», en fortelling som låner hemningsløst fra Rowling, men som er så sprelsk og fantasifull at den sjarmerer seg forbi enhver potensiell plagiatanklage. 
Denne boka, som selvsagt skal bli serie, har alt som skal til for å bli en suksess. 

Forbannelse 

Morrigan Kråkh har levd hele sitt snart 11-årige liv på lånt tid, med en familie som helst skulle vært henne foruten. 
Hun er født som et «forbannet barn», en som bringer ulykke over alle i sin nærhet. 
Ifølge forbannelsen skal hun dessuten dø på 11-årsdagen sin. 
Men i stedet blir hun oppsøkt av en mystisk mann som smugler henne over grensa til den magiske byen Ingenlund. 
Han har meldt henne på opptaksprøvene til «Det vunderlige selskap», en frimureraktig losje for folk med spesielle talenter. 
Kommer hun inn der, får hun både livet og alt hun har drømt om på kjøpet: 
Trygghet, vennskap, og en ny familie. 
Men lykken trues av landets erkefiende, den onde Vundersmeden. 

Fortellingen er full av oppfinnsomme påfunn, og det er lite som virker tvungent og påtatt. 
Den er handlingsdrevet, med mange, lange replikker, og – som så ofte i sjangeren - utførlige beskrivelser av mat og interiør. 
Stemningen settes ved hjelp av muffins, ostesmørbrød og gelé, morsomme møbler og fløyelsgardiner. 
En verden å drømme seg bort i, for barn og andre barnlige. 
Noen av metaforene halter litt, som når skumle vesener blir beskrevet som «et fullstendig fravær av lys», selv om de har markante lysende øyne. 
Men Kirsti Vogt har gjort en imponerende jobb med å finne norske alternativer til de mange kreative navnene. 

Viktig budskap 

I bunn ligger det sedvanlige budskapet om at tilhørighet og kjærlighet gjør deg sterk. 
Men boka har også en annen aktuell beskjed, et aldri så lite selvironisk spark til alle fortellingene om utvalgte barn: 
Ingen mennesker kan reduseres til bare én egenskap. 
Ikke bry deg om hva andre måtte mene om hva du kan og ikke kan, det er du selv som avgjør hvem du er. 

I en tid da barn måles og bedømmes overalt hvor de beveger seg, enten det er på skolen, fritida, eller på direktesendt tv, er dette høyst relevant og viktig lærdom. 
