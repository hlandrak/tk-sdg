Blanda drops i folkefest på trøndersk
«Tordenskjold» er feelgood som tar litt for trygge valg. 

TEATER: 
Hans navn er Tordenskjold. 
Eller hennes, kan vi si, for det er Lisa Tønne som med høyt energinivå spiller rollen som den trønderske sjøhelten i denne oppsetningen. 

Peter Wessel Tordenskjold er en liten sprett med et stort selvbilde, ivrig, ambisiøs og impulsiv. 
Tordenskjold drømmer store drømmer og kjemper sine slag uten omhu. 
Med fart og selvtillit braser han oppover karrierestigen. 

Lokale helter 

Det lokale og det sentrale er både samarbeidspartnere og motsetninger i «Tordenskjold». 
Helten nekter å underordne seg sosial kontroll eller andre menneskers forventninger. 
Han vil finne sin egen vei. 
Men hva og hvor vil egentlig forestillingen «Tordenskjold»? 
Har den noe på hjertet, eller synes den at det holder å samle sammen skjemt og skrøner med godt humør? 
En kan mistenke det siste. 
Komimusikalen har preg av gjenbruk. 
Den underholder, av og til underholder den til og med stort, men i sin blanda-drops-form mangler den retning. 
Flere ganger underveis spør undertegnede seg om kunstnerne egentlig hadde mer lyst til å lage revy. 

Trøndersk kulturbakgrunn er ikke nødvendig for at en skal kunne forstå verken typer eller vitser eller fenomener i «Tordenskjold». 
Men et minus er slik bakgrunn ikke, og Tordenskjold er ikke den eneste lokale stjernen når ikoner fra før og nå hylles og herjes med: 
Liv Ullmann og Håkon Bleken, ordfører-Rita, covergutt-Åge og flere trønderrockere med. 
Forestillingens saga om Olavssverdet virker som en tøyseversjon av legenden om kong Arthurs sverd. 

«Tordenskjold» viser dessuten ofte til andre forestillinger som er vist fra Trøndelag Teaters scener de siste årene, spesielt slikt som regissør og manusforfattere selv har deltatt i eller bidratt til. 
Dette forsterker gjenbruksfølelsen og gjør at materialet oppleves som ferdig utprøvd. 

Gode sider 

Samtidig er altså «Tordenskjold» velformulert og vittig. 
Den er påkostet, med et stort og kompetent komedieensemble. 
Den har lekker showkoreografi av Belinda Braza. 
Den har festlige og ofte forseggjorte kostymer av Christina Lovery, og den har flere lekne og morsomme scenografiske løsninger, skapt av Katja Ebbel Fredriksen. 
Om og hvordan disse siste henger sammen med hverandre har undertegnede vansker med å se, og kanskje forsterker også det revy-tanken. 

I tillegg til trønderreferansene har den hint og vink til svensk og dansk folkekultur, samt spark til podkastpjatt og journalistisk og politisk selvopptatthet. 
De politiske vitsepoengene - dem er det mange av - er dagsaktuell ferskvare. 
Kaptein Sabeltann er blitt til Kaptein Alfahann. 

Musikalsk er en gospelsekvens i starten av andre akt forestillingens største showstopper, og også på musikkfronten er dette feelgood med kjente vibber. 
