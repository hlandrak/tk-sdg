Vindskeiv åttitallspop
Klangfullt amalgam av indiepop og postpunk. 

ALBUM: 
All den tid mange behøver minst én fullengder på å finne seg selv, har de bergenske albumdebutantene Chain Wallet allerede rendyrket og mestret en bestemt estetikk: 
Et klangfullt amalgam av indiepop og postpunk, uløselig forbundet med Thatchers velde. 

Spesielt nyskapende er med andre ord Chain Wallet ikke. 
Men pyttsan: 

Det er deilig at noen driver med akkurat dette på vår forfrosne utpost. 
Særlig når trespannet både har en sterk meloditeft og spiller smittende godt sammen. 

Likevel kan man få fornemmelsen av at «Chain Wallet» er et snaut dusin varianter av den samme (veldig gode) låten. 

Det skyldes til dels tekstene til Iversen, som sjelden tilfører melodiene dybden som trengs for å skille «strålende» fra «solid». 

Unntaket er «Driving» hvor lyrikk og lydbilde er i skjønn harmoni. 

Å lytte til den føles som å suse gjennom natten, overbevist om at det finnes lys i enden av tunnelen. 
