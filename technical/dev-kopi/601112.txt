Moderne frigjøringslitteratur
Boka åpner med heftig gruppesex, sofistikert sådan på en nattklubb i Paris. 
Tonen er satt. 
Dette er en bok om sex frakoplet det meste. 
Sex minus romantikk. 
Sex som nytelse. 
En øvelse som også kvinnene betaler 500 Euro for å delta i. 
Etter hvert blir dette også en bok om kunst og om svindel av den slags. 
Så utvikler boka seg til det den markedsføres som, en thriller, og den blir faktisk ganske underholdende. 

Forlaget Tiden har betalt dyrt for rettighetene til denne engelske boka, som er solgt til 40 land i en av de største PR-jippoene Vesten har sett. 
I vår kom en tynn flis som smakebit på hva man kunne vente seg. 

Maestra er del av Fifty-shades-of-grey -bølgen , der de åpenlyse sexskildringene som florerer i sosiale medier er løftet over i litteraturen. 
Men der Fifty shades beholder koplingen mellom sex og romantikk, er den fullstendig fjernet i Maestra . 
Det gjør den egentlig mye mer banebrytende og revolusjonerende, ettersom det her er en kvinne som opererer slik menn alltid har kunnet tillate seg, ikke minst i kunsten: frakoplet og egoistisk. 
«Jeg har til gode å treffe en mann som ikke har Asperger», sier kvinnen i boka, som er blitt beskrevet som like romantisk som hovedpersonen i American Psycho . 

Når en har kommet seg over sjokket av eksplisitte beskrivelser av alt man kan gjøre med kjønnsorganer, og ser etter litterære kvaliteter i det hele, så er faktisk ikke Maestra dårligere enn mye annen krimlitteratur. 
Heller ikke bedre. 

Maestra har en kvinnelige hovedrollefigur som både er ung, vakker og faglig flink, som er lei av å bli underbetalt og fornedret i arbeidslivet. 
Oppveksten har heller ikke gitt henne noen hang til tro på naiv romantikk. 

Dermed setter hun seg fore å bemektige seg verden framfor å bli tråkket på, og lærer seg å drive avansert svindel mot dem som fornedrer henne. 
Lest slik blir romanen en form for frigjøringslitteratur innen rammen av krim og pornografi. 
Egentlig ikke så ueffent. 

Moraliserende pekefingre er selvfølgelig blitt reist mot boka, der forlaget kritiseres for å bedrive ukulturell kommersialisme; en kritikk som kanskje ikke hadde kommet dersom boka hadde hatt mannlig hovedperson. 
