Spilte americana før det het det
Det er gått 32 år siden forrige studioalbum. 

The Long Ryders: 
"Psychedelic country soul" (Cherry Red/Border) 

Var det The Long Ryders som oppfant americana? 
Noen hevder det, men bandet hadde selv forbilder som Gram Parsons og The Byrds. 
Samtidig tilførte de country og folk en dose pønk fra hjembyen Los Angeles, og mellom 1984 og 1987 ga de ut tre flotte album. 

På terskelen av det store gjennombruddet smuldret bandet bort, bare med sporadiske gjenforeninger. 

Nå er Sid Griffin, Stephen McCarthy, Tom Stevens og Greg Sowders tilbake igjen, denne gang med nye sanger. 
Tittelkuttet "Psychedelic country soul" sier noe om hvem de var og er. 
I dag finnes det en hærskare som gjør hva Long Ryders gjorde på 80-tallet, men de lar seg ikke skremme. 

Det er en fryd å høre harmoniene på "Let it fly", og balladen "Bells of August" tåler å sammenliknes med The Bands "Stage fright". 

Tom Pettys "Walls" er eneste cover, en nøye utvalgt hyllest: 
Even walls fall down. 

Jeg elsket dem på 80-tallet, og gamle glør blusser opp. 

Beste spor: 
"Let it fly", All aboard", "California State line", "Bells of August", "Walls". 
