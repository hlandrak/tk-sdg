Testet:Kia Optima 

Kia sikter høyt med nye Optima som er lekker, fullspekket med utstyr og temmelig hyggelig priset. 

Kia Optima er storbilen som fant sin vei til Norge først i 2014, til tross for at den har vært i produksjon siden 2000. 
Vi konkluderte tidligere at den var som skapt for Norge. 

Nå er fjerde generasjon klar, og her har norske bilkjøpere mye å glede seg til. 

For se bare alt utstyret som er inkludert i prisen: 

Elektriske skinnseter med kjølevifte. 
Varme i bakseter.Trådløs lading av mobiltelefon.360-graders kameravisning rundt bilen.Adaptive Bi-xenonlys med fjernlysassistent.Navigasjon med 8-tommers berøringsskjerm. 
Adaptiv Cruise Control.Dobbeltclutch automatgirkasse. 
Omfattende sikkerhetsutstyr. 

Kun et alternativ 

I tillegg er det mye annet inkludert. 
Tidligere ble det klart at den kommer som stasjonsvogn og som ladbar hybrid. 
Det informeres nå at disse utgavene kommer til Norge etter sommerferien neste år. 

Men akkurat nå er vi på plass i Frankfurt, ved Kias hovedkontor i Europa, for å prøvekjøre sedanutgaven. 
Den kommer til Norge i slutten av januar, og da med kun ett motoralternativ og utstyrsnivå. 
Det vil si med 1,7-liters dieselmotor på 141 hestekrefter og utstyrsnivået Exclusive, hvor kun metallic lakk er å få kjøpt som ekstrautstyr. 

Se bilder av interiør og detaljer her 

Kia er klare på at konkurrentene er Ford Mondeo og VW Passat, mens de unnlater å nevne alternativer som Mazda 6 og Toyota Avensis. 
Spørsmålet er da selvfølgelig om den er like bra? 

Når det gjelder utseendet er det liten tvil om at Optima virkelig er en lekker bil. 
Endringene fra forgjengeren er heller beskjedne, men den ser rett og slett elegant ut. 
Det er bare hekken vi synes ser litt tam ut med noen kjedelige baklykter som mangler særpreget resten av bilen har. 
Bakseteplassen er eventyrlig god. 
Bedre beinplass har vi ikke sett siden Skoda Superb. 
Men takhøyden er for snau. 

Pling, pling, pling! 
Blindsonevarsleren er helt på tuppa i det vi forsøker oss på et filskifte mens sensorene oppdager at det ligger en bil innenfor det systemet mener er blindsonen. 

Etter hvert blir lyden såpass irriterende at det frister å slå av hele varslingen. 
Foruten det hersker det en ro og stillhet i kupeen vi ikke har opplevd siden sist vi besøkte et begravelsesbyrå. 

Mange knapper 

Kia bruker ord som «premium» når de skal omtale Optima og interiøret. 
I likhet med flere andre bilprodusenter har de valgt å dreie midtkonsollen 8,5 grader mot føreren. 
Førersetet kunne med fordel vært senket 3-4 centimeter lavere enn det som er mulig i dag. 
Designet og deler av materialene holder høyt nivå. 
Men det er litt mange knapper å forholde seg til rundt girspaken. 

I det vi svinger ut på motorveien og senker høyrefoten, oppdager vi at akselerasjonen ikke akkurat står i stil med utseendet. 
0-100 km/t er oppgitt til 11 sekunder og den oppleves som for tam. 
Her er det bare å håpe at bensinmotoren som vil følge med den ladbare hybrid-utgaven som kommer etter neste sommer, er bedre. 
For da kommer både den og stasjonsvognen, som jo er det nordmenn gjerne vil ha. 
Vil du ha mer trøkk loves det også en GT-utgave neste år. 

Se flere bilder av Optima her 

Kia forteller at torsjonsstivheten i karosseriet er 50 prosent høyere i denne bilen kontra forgjengeren. 
Den oppleves som fast og fin. 
Understellet er også godt avstemt. 

Styringen omtales som «state of the art» uten at vi kan si det stemmer helt. 

I det kjøreturen er over og vi lukker igjen døren, får vi en litt billig følelse av klunke-lyden. 
Det samme ser vi i bagasjerommet, hvor ledninger og undersiden av høyttalere er godt synlig. 
Enkle løsninger som skiluke mangler på bilen, noe som er skuffende om Kia faktisk skal bli tatt alvorlig som en konkurrent til Mondeo og Passat. 

Hyggelig pris 

Pris og garantivilkår er blant de beste argumentene for å kjøpe Kia Optima. 
De er alene om å tilby sju års garanti, og sikkerhetsutstyret inkluderer nå fotgjenger-gjenkjenning, varsling ved kryssende trafikk bakfra, skiltgjenkjenner, filskiftevarsler, kollisjonsvarsler og mye mer. 

Til en startpris på 409.900 kroner får du mye for pengene. 
Men ved en prissammenligning med Ford Mondeo 1,6 TDCi med utstyrsgrad Titanium, blir ikke den mye dyrere med omtrent tilsvarende utstyr lagt til. 
Du får da riktignok ikke med automatgir ... 

Alt i alt er Optima et hyggelig bekjentskap. 
Utseendet er pent, kjørefølelsen er ålreit og utstyrsnivået er bra. 
Men motoren er for daff og enkelte elementer burde hatt bedre kvalitet. 
Dessuten er det først når den ladbare stasjonsvognen kommer at dette virkelig blir interessant for nordmenn. 

Vi får vite at den vil få til sammen rundt 200 hestekrefter og en elektrisk rekkevidde på 50 kilometer. 
Det er bare å glede seg! 
