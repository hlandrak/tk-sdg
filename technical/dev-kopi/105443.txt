Test av Tesla Model S P85D:Avsindig akselerasjon 

Konkurrenter kaller det det «launch control». 
Hos Tesla kalles knappen for ekstrem fartsnytelse «Insane». 
Når fire svarte biter seg fast i asfalten og 700 hk pumper ut, er akselerasjonen avsindig. 

Denne testen av Model S med firehjulsdrift skulle ikke (bare) dreie seg om akselerasjon og hestekrefter. 
Elbilen har jo andre kvaliteter, liksom. 
Men du bare må, det er en trang så sterk. 
Det er helt umulig å holde tilbake foten fra utskytningsrampen. 
Kadæng! 
Fartsøkningen er enorm, men likevel er bilen behersket og det er lett å kontrollere 2,2 tonn. 

Den første Teslaen jeg tråkket klampen i bånn på, var utstyrt med 422 hestekrefter og et dreiemoment på 600 newtonmeter. 
Aks 0-100 km/t på 4,4 sekunder. 

Nå er det altså 700 hestekrefter og 931 newton dreiemoment å rutte med. 
Akselerasjonen er på 3,2 sekunder. 
Det er slik som Lamborghini og Ferrari byr på. 

Det har gått 16 måneder siden jomfruturen i Tesla Model S. 

Siden har det vært ladekabelproblemer, branner og bugs, motorproblemer og verkstedproblemer og det hevedes å være bremseproblemer. 
I starten var finishen på en del biler ruskete, det rant vann inn her og der, og noen hadde skjemmende limsøl i interiørskjøter. 
Det dukket til og med opp en bil med den ene døren i gal farge. 

Kritikk 

Model S (og andre elbiler) har vært kritisert kraftig som miljøbil. 
Folk irriterer seg. 
Hvorfor skal en så stor elbil med slike enorme fartsressurser få fri tilgang til kollektivfelt og nyte godt av sponsing fra fellessamfunnet, i form av avgiftsfritak? 

NAF var så bekymret for kombinasjonen Ola Dunk og 421 hestekrefter intravenøst på bakakselen, at de så seg nødt til å sende ut en pressemelding i vinter, der de advarte bilkjøperne om at bilen kunne være skummel på vinterføre. 

Men det har vist seg at bilen har vært både stabil og god på fremkommelighet, er tilbakemeldinger. 

Det virker som om Tesla tross en mengde leveringer parallelt med utbyggingen av et forhandlernett har klart å løse de fleste problemene for kundene. 
For kundene virker superfornøyde. 
Klagene som når NAF er ingen, ei heller på rekkevidden, som er et klagetema for eiere av andre elbiler. 
Men bergingsselskapet (som i dette tilfellet er et NAF-selskap), opplyser selvsagt ikke om hvor mange Teslaer de har hatt på planbilene. 

Teslas inntreden i Norge har vært en bratt stigende effektkurve – og som fortsatt går på et høyt turtall: 
For nøyaktig et år siden gikk Tesla helt til topps på registreringsstatistikken. 
I mars 2013 ble den Norges mest solgte bil – foran VW Golf. 
Norske bilkjøpere har en helt elektrisk dragning mot bilen. 
I 2014 ble den Norges femte mest solgte bil, med 4040 solgte eksemplarer, ifølge Opplysningsrådet for Veitrafikken. 
Bare salgstallene i California er større. 

Se treningkast og tekniske data for Tesla og alternativer nederst i artikkelen. 

Gigant 

Vi flyter av gårde i denne giganten av en bil. 
Designen er lik. 
Bilen har stort sett de samme funksjons-løsningene: 
Gjennomtenkt, smågenialt og banebrytende. 
Fortsatt er det en del innmat fra Mercedes, som luftfjæringen og girhendel. 

Prisen for firehjulsdriften er 50.000 kroner. 
Billigste variant med firehjulsdrift koster 622.900 kroner. 
Vår P85D Performance koster 763.000 kroner. 
Med ekstrautstyr er prisen 998.700 kroner. 
De dyreste postene i listene er Turbine-hjul til 32.300 kr, sportsseter (25.100), Tech-pakke med autopilot (30.500), Premium interiørpakke (25 100) og 21-tommers «byvinterdekk» fra Pirelli (35.000). 

Den nye drivlinjen består av en elmotor på 476 hk bak, og en elmotor på 224 hk foran. 
Samlet ytelse er 700 hk. 
Firehjulsdriften er ikke permanent, men fordeles etter behov til bakakselen. 
Trenger du ikke firehjulsdrift (ikke hjulslipp), er det den fremre motoren som drar. 
Ifølge Tesla sparer dette litt energi (øker rekkevidden), fordi den fremre motoren er mindre og bruker mindre krefter på å dra bilen, enn den bakre gjør ved å skyve den. 

– Firehjulsdriften gjør bilen utrolig stabil, også ved harde pådrag, og du merker det også godt på tørt føre. 
For folk flest til dagligbruk vil imidlertid gevinsten være bedre stabilitet på glatt føre og bedre fremkommelighet, sier VGs bilekspert Dag Edvardsen. 

NAFs tekniske konsulent Audun Bergerud er enig, og legger til: 

– Bilen har overskudd av krefter så det holder. 
Rekkeviddeangsten er ikke så aktuelt fordi det er lang rekkevidde på batteripakken. 
Dette holder godt til hverdagsreisen og litt til for de fleste, sier han. 

Landeveis-limo 

Maks bakkeklaring er 15,2 centimeter (kan senkes med mange centimeter til den ligger helt nedpå). 
Det betyr at den kan være nesten like høy under buken som VW Passat Alltrack. 
Men akselavstanden er lang, så bilen er mer av en hurtig-limo mye mer enn hytte-limo. 
Med den voldsomme kraften har Tesla av sikkerhetsgrunner gjort det umulig slå av traction-kontrollen og antiskrenssystemet. 
Med firehjulsdrift har bilen også en kraftigere retardasjon enn før, som du merker godt når du går av gassen. 
Denne kan justeres. 

Den viktigste endringen innvendig er nye seter. 
Både for- og baksetene på vanlig S var under pari. 
Ga du på litt i en sving, skled du ut av setet. 
Sportssetene i vår bil (ekstrautstyr) gir god sidestøtte, og står i stil med den opplevde kvaliteten i cockpiten. 

Det eneste vi virkelig savner i denne bilen, er automatisk nødbrems i by. 
Det kommer i en trådløs oppdatering senere. 
Kjekt med Tesla sånn: 
I vinter inneholdt den trådløse oppdateringen som tok to timer flere kjøreassistenter, blant annet filskiftvarsler og cruisekontroll som holder avstanden til forankjørende, kan stoppe (tre sekunder) og kjøre i gang igjen. 
Autopiloten kan blant annet også bytte fil ved å slå på blinklyset, og blende opp og ned. 

Høyt verdifall 

Biladministrasjonsselskapet Autolease, som beregner vedlikeholdskostnader og verditap i VGs biltester, har beregnet at best bruktverdi oppnås med Dual 85-versjonen, den kraftigere Performance versjonen scorer nesten like høyt. 
Dobbeltlader, teknikkpakke, vinterpakke, skinninteriør og panoramatak er obligatorisk for å oppnå høyeste bruktverdi. 
Farge: 
Vi anbefaler metallic lakk, sort eller grå. 

Nå er også setene bra. 
Berøringsskjermen er et funn, stor skift, lettfattelige menyer og enkel å operere. 
Koppholdere og oppbevaringsrom. 
God sikt, ikke bakover. 
Ikke oppvarmet (tilgjengelig som ekstrautstyr). 

Vanlig Model S fikk sekser. 
Denne sekseren er enda sterkere. 
Syk aks, imponerende stabil og lettbeint, størrelsen til tross. 

Ruler fortsatt mht til bagasjeplass, selv om bagasjeplassen under panseret er redusert fra 150 til ca 50 liter. 

Null utslipp ved bruk. 
Rekkevidde 48 mil, avhengig av kjøremønster og temperatur. 

Ikke krasjtestet (forrige fikk fem av fem stjerner), og dermed ikke terningkast her. 
Vanlig S hadde ikke moderne sikkerhetssystemer. 
Nå er nivået høyere (mer kommer), men ikke automatisk nødbrems. 

Stort verditap sammenlignet med normale biler, tre av seks på terningen. 
Men markedsverdien etter fire år/60.000 km er bedre enn for andre elbiler. 
Årlig driftskost, ca 4450 kr, mindre som snitt. 

Prisene har økt i flere runder. 
Men – «sponsingen» fra skattebetalerne gjør at du betaler latterlig lite per hk, sammenlignet med andre biler. 
Svært billig drivstoff. 

Den samme som før, elegant, med kraftutstråling, brede hofter og en linjeføring Aston Martin verdig. 
Delte meninger om fronten, enstemmig tommel opp for sidene og hekken. 
Logoen ser fortsatt ut som en vinopptrekker. 
