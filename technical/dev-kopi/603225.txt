«The Bookshop»:Intriger på landsbygda 

«The Bookshop» er en sjarmerende film med et rikt persongalleri, som ikke helt oppnår sitt fulle potensial. 

For det som er mest interessant i filmen, som er basert på romanen med samme navn av Penelope Fitzgerald, er det som skjer bak fasaden i den lille pittoreske engelske landsbyen. 
Og selv om vi får et lite innblikk, kunne dette med fordel tatt mye mer plass, og glimrende Bill Nighy («Love Actually» og Patricia Clarkson («Sharp Objects») får for lite tid til å skinne. 

Florence mistet sin mann for mange år siden, og har aldri funnet noen som kunne fylle tomrommet etter ham. 
I stedet bruker hun deres felles kjærlighet for bøker som en måte å hedre hans minne på, og føle at han er med henne. 
Hun har valgt å bosette seg og åpne en bokhandel på et lite sted hvor alle kjenner alle, og den manipulerende Violet Gamart (Patricia Clarkson) styrer alt. 
Og hun vil ikke ha noen bokhandel. 

Regissør Isabel Coixet («Learning to Drive») er spansk og har laget en versjon av den engelske landsbygda og personene som bor der som ikke føles helt ekte, men mer som man forestiller seg at det er. 
Og selv om fortellerstemmen til Julie Christie passer perfekt, brukes hun for mye. 
Bortsett fra det, er filmen likevel severdig med flere gode skuespillerprestasjoner. 

Av Cathrine Sordal 
