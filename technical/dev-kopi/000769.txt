Battlefield 4
Best i sin klasse. 

Enkeltspillerfortellingen i Battlefield 4 er kort, bare fem timer etter jeg startet var den ferdig. 
At den er velregissert, godt skrevet og intens, er på en side et tegn på at den svenske utvikleren DICE kan få til større fortellinger om de vil, men sannheten er at det å kun spille Battlefield 4 alene er helt meningsløst. 

Mens Call of Duty-spillene gjerne går i retning av arkadeorientert spillestil, med mindre fokus på realisme, har den oppgraderte spillmotoren til Battlefield 4 tatt et nytt steg i retning av heldynamiske omgivelser. 
Det gjør slagene, hvor opptil 64 spillere (begrenset til 24 spillere på Playstation 3 og Xbox 360) kan kjempe på enorme kart, til en taktisk spillopplevelse uten sidestykke. 

Stormakter i krise 

Utgangspunktet for enkeltspillerfortellingen er likevel verdt å merke seg. 
Kontrafaktiske fortellinger er blant mine favoritter i populærkulturen. 
Hva om – ja, vær åpen for tanken – det kinesiske maktapparatet mister grepet om sin tallrike befolkning. 
Militæret rykker inn, en milliard mennesker rammes av unntakstilstand, og en verdenen rundt desperat forsøker å holde den sprekkeferdige situasjonen under kontroll. 
Spenningsforholdet mellom de gamle motpartene USA og Russland er også på bristepunktet. 

Her kommer du inn, sersjant Recker, som en del av en gruppe topptrente amerikanske (overraskelse!) spesialsoldater. 
For å oppdage årsaken til opptøyene, til uroen, og for å finne nøkkelen til verdens videre stabilitet og eksistens, må du jorden rundt på oppdrag. 

Med på laget har du med Dunn, Irish og Pac – alle godt stemmelagt. 
Med raske, brutale og effektive grep knytter du bånd til dine kamerater. 
De ekstreme forholdene du opplever sammen med dem sveiser laget tett sammen, jeg tror på erfaringene de deler og fortiden de har. 

Storslagent, med høye spenningstopper, må du kjempe deg gjennom virkelighetstro omgivelser som har designkvaliteter i verdensklasse. 

Men DICE glemmer aldri at Battlefield-spillene handler om underholdning. 
Selv om spillet legger seg opp til en virkelighetstro linje, viker knapt fortellingen fra soldatenes perspektiv. 
Det betyr at du ikke kan havne i en realistisk situasjon hvor du går tom for kuler og krutt. 
Med jevne mellomrom utover brettene er det plassert et sjenerøst antall våpenbokser, hvor du når som helst kan bytte på arsenalet. 
Og selvsagt fylle opp på ammunisjon. 

For en spiller med tidligere erfaring med skytespill byr ikke normal vanskelighetsgrad på særlig stor utfordring. 
Kontrollsystemet er også velkjent og byr på få nye overraskelser, mulighetene til å tilpasse knapper, sensitivitet og funksjoner, gir også de kresne spillerne gode valgmuligheter. 

Bygger på et bunnsolid fundament 

Temperaturen starter på topp, og glir knapt under kokepunktet i løpet av sine knappe fem timer. 
Men la oss være ærlige, på tross av en velskrevet, spennende og intens fortelling. 
Enkeltspillerdelen av Battlefield 4 er en liten del av hva det svenske DICE har å by på. 

Med et bunnsolid element fra forrige spill i serien er det ingen revolusjon vi står ovenfor i Battlefield 4. 

Men de mange små (og noen store) forbedringene gjør utfordringene større for veteraner, samtidig som nybegynnere også får flere muligheter til å samle poeng og øke nivåene sine. 
Blir du angrepet i siste øyeblikk mens du desarmerer en bombe får du fortsatt poeng for innsatsen. 

De ti nye kartene er alle velskapte og nøye designet. 
Noen fungerer bedre enn andre til spesifikke spillmodus – Conquest, Rush, Team Deathmatch, Squad Deathmatch og Conquest er kjent fra tidligere, mens Obliteration og Counterstrike-aktige Defuse er nye – men de beste brettene (som Hainan Resort) fungerer like godt uansett hva du velger. 

Obliteration er min personlige favoritt. 
En bombe plasseres i midten av kartet, hvorpå lagene må kjempe for kontroll over områdene for så å detonere bomben hos en av motstanderlagets tre baser. 
For å vinne tvinges man til å samarbeide, beskytte bombebæreren, finne riktige kjøretøy, og sammen nå målet. 

Hver brett inkluderer også et «Levolution»-øyeblikk, en stor hendelse som kan aktiveres for å demonstrere Frostbite 3-moterens tekniske muligheter. 
Mest imponerende her er nok den fallende skyskraperen, som også har blitt flittig brukt i markedsføringen av spillet, på brettet Siege of Shanghai. 

De største kartene gjør også bruken av Commander-funksjonen, kjent fra Battlefield 2, til en strategisk avveksling i spillestilen. 
Som kommandør befinner du deg ikke ute på slagmarken, men du får opp et taktisk kart hvor du kan sende ut en rekke ulike droner for å bistå ditt lag i kamphandlingene. 
Oversikten du får fra dette, kan du bruke til å gi kommandoer til spillere ute i feltet. 
Ulike funksjoner låser seg opp basert på hvor bra ditt lag gjør det, og på toppen av lista er muligheten til å sende ut krysserraketter og annet som kan snu en hel kamp. 

Lett å skreddersy 

Fire ulike klasser gir spilleren mulighet til å tilpasse sin spillestil til lagets behov. 
Assault, Support og Recon finner sin naturlige plass i alle spillets modus og på alle brettene, men Engineer-klassen er ikke like viktig i alle situasjoner – i de rette hendene er egenskapene fortsatt viktige et lag. 

Med et variert og innholdsrikt system for fremdrift, låses nye muligheter opp etter hvert som du samler erfaringspoeng og vinner kamper. 
Arsenalet spillet byr på er stort og selv etter mange timer er det mye som ikke er låst opp. 
Battlefield 4 har nok innhold til flere hundre timer for de mest ihuga spillerne. 
Sammen med Battlelog-systemet er totalpakken skreddersydd for dem som er på jakt etter en enkelt kamp, og de som sammen med en klan og venner ønsker organiserte utfordringer. 

En videre utvikling av det solide fundamentet fra Battlefield 3 gir det fjerde spillet livets rett. 
Med nye taktisk muligheter, lagsamarbeid, sosiale funksjoner, dynamiske omgivelser og uovertrufne opplevelser på land, til sjøs og i lufta er det bare å slå fast at Battlefield 4 er best i sin klasse denne generasjonen. 

Denne anmeldelsen er basert på Playstation 3- og PC-versjonen. 
Den tekniske forskjellen mellom de to versjonene er merkbar og dette understreker begrensningene til dagens knsoller. 
Spillopplevelsen som helhet er likevel ikke merkbar mellom de to utgavene av spillet og derfor har jeg ikke lagt vekt på det i anmeldelsen. 
Spillet er også tilgjengelig på Xbox 360, og kommer til Xbox One og Playstation 4. 
