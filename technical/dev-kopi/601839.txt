Full guffe med rockekråker fra Moss
Vokalist Sebastian Ulstad Olsen holdt audition i en garasje på Moss for å danne et band. 
Det skjedde våren 2007. 
Nå har Death By Unga Bunga hele den vestlige verden som marked med sin garasjerock.Å høre på dem er én ting; både å høre på dem og se dem er noe helt annet. 
Det siste kan du om du har anledning til å dra på Trashpop torsdag 10. mars. 
Da spiller de rocka mossekråkene mange av låtene fra dette fjerdealbumet, pluss mye mer. 

Vi snakker om rufsete rock, noen doser psykedelia og aller mest spenstig kraftpop med låter som gjerne tikker inn på pluss-minus tre minutter. 
Her er det energi, og det er effektivt og garantert balladefritt. 
Death By Unga Bunga liker å kalle sin musikk for en miks av The Ramones, The Byrds og Cheap Trick. 
Det gjelder denne gangen også. 

De byr på en smakfull forrett med den instrumentale åpneren, «Dollar Slice». 
Etter det går det unna så det holder med tøffe låter på rekke og rad. 
Den beste og den mest fengende er kanskje «Best Friends». 
Enkelt, direkte og fengende. 
Nesten like bra er «Strangers From The Sky» med herlig gitarspill. 

Bandet har både humor og god kompetanse. 
De kan spille, og låtene deres er oppkvikkende og fulle av lystelig appell. 
Så bra! 
