LG Watch Urbane
Smartklokka som drømmer om å være noe helt annet. 

En haug smartklokker er nærmest prikk like, av samme grunn til at de fleste mobiler er det: 
De kjører Android alle sammen. 

Android Wear, i klokkenes tilfelle. 

Og akkurat som ved mobiler er det først og fremst på ett punkt produsentene kan skille seg fra hverandre: 
Designet. 

Dermed er det også her man enten treffer, eller bommer. 

Denne gangen synes vi LG har bomma, med monsteret LG Watch Urbane. 

Klokkenes Pinocchio 

LG Watch Urbane er bredere enn håndleddet mitt. 
Greit nok; jeg pumper ikke jern på jevnlig basis, men jeg har aldri sett noen snu seg på gata og peke på dem, heller. 
Håndleddene mine er innenfor normalen – det er LG Watch Urbane som er utenfor. 

Det virker som om LG har gått inn for å lage en diger klokke. 
Skinnende metall tyter ut i alle retninger, med en bred kant rundt hele skjermen, en overraskende stor hjemknapp og to kraftige metallklumper i bunn og topp mot skinnreima. 

Dette nærmest krampeaktig maskuline preget forsterkes av urskivene LG leverer med klokka. 
Med navn som «Gold chairman» og funksjoner som virtuelt gjenskinn som følger håndbevegelsene dine, prøver LG hele tida å imitere dyre, store, analoge klokker. 

Men Urbane er ikke en analog klokke. 
Urbane er en smartklokke. 
Og vi synes LG, med sine Pinocchio-tendenser, misforstår hele poenget: 
Smartklokker må gjerne minne om vanlige klokker, men ikke gjøre det til et hovedpoeng å etterape digre «styreleder»-klokker. 
De som vil ha en slik, kjøper heller ekte vare. 

Poenget med smartklokker 

LG Watch Urbane kan akkurat det samme som alle andre Android Wear-klokker. 
Hverken mer eller mindre, på godt og vondt. 

Android Wear kan først og fremst tre ting: 

Vise deg hvor mye klokka er. 
Urbane gjør dette bra, med en skarp, helt rund skjerm som alltid er på, og et batteri som takler dette. 
Det er mer enn vi kan si om konkurrenten Moto 360, som har en ikke helt rund skjerm, et batteri som bare nesten varer hele dagen og en skjerm som nesten alltid er på. 
Vise varsler fra mobilen. 
Urbane gjør dette som alle andre Wear-klokker, med små kort som legger seg over urskiva, etter å ha gitt deg en liten vibrasjon. 
Dette er uten tvil vår favorittfunksjon ved alle smartklokker. 
Det er lettere å få varslene med seg, og lettere å lese dem på farta. 
Dessuten gir det perfekt mening å få både værmeldinger og nyhetsvarsler på klokka. 
Styre mobilen. 
Også dette gjør Urbane som alle andre, og enkle ting som å styre musikken på mobilen fra klokka har absolutt sin verdi når du blir vant med det. 

LES OGSÅ: 
Hvordan fungerer Android Wear? 
Se video! 

Skjønner ikke norsk 

Dessverre har ikke økosystemet til Wear-apper vist seg å være særlig fruktbart. 
Selv om vi kan laste ned spill og lese nyheter på klokka, er det fortsatt helt standard klokkefunksjoner som nedtelling vi bruker mest. 

Stemmestyring, som markedsføres som en av hovedfunksjonene til Wear-klokker i utlandet, fungerer ikke i Norge. 
Du må i så fall slå mobilens språk til engelsk, som ikke er spesielt heldig. 

Men ren diktering fungerer, så du kan lese inn tekstmeldinger eller Google-søk. 
Mens du ser helt tullete ut, så klart. 

Raskere og seigere 

Urbane har et større batteri enn for eksempel Moto 360, og det merkes. 
Vi kommer uten problemer gjennom dagen før vi må legge Urbane på den medfølgende ladekrybba. 
Det høres kanskje horribelt ut, men er standarden for de fleste smartklokker, med hederlige unntak som Pebble. 

Ladeløsningen til Urbane er ikke like pen og enkel å bruke som Moto 360 sin, og minner mer om Apple Watch sin magnetiske ladekladeis. 
Urbane har heller ikke trådløs lading, så du kan ikke bruke tredjeparts ladere eller de nye IKEA-møblene. 

Urbane er også merkbart raskere enn konkurrenter som Moto 360, takket være en kraftigere prosessor. 
Naturlig nok da Urbane Ting flyter bedre, og de små pausene man kan oppleve på mindre kraftige smartklokker er sjeldnere. 

Men Android Wear er fortsatt en fersk plattform, med noen ytelsesproblemer og krasjer hist og pist. 
Du er sikkert vant med slikt fra mobilen, men tro oss; det irriterer langt mer på en klokke. 

Ferskeste Android Wear 

LG Watch Urbane leveres med Android Wear 5.1, som er siste utgave og ennå fraværende hos de fleste konkurrenter. 

Klokka kan derfor holde seg påkoblet ved hjelp av Wi-Fi i stedet for Bluetooth, du har en enklere og penere måte å starte apper på, du kan riste klokka for å bla gjennom varsler og du kan tegne smilefjes til vennene dine. 

Det vil si; du tegner noe, og klokka gjetter hva du mente å tegne. 
Lykke til. 

Wear 5.1 lar deg også holde andre apper enn urskiva på skjermen når den går i hvilemodus. 
Kjekt for å ha handlelista på armen, som i praksis har vært umulig frem til nå, da lista forsvinner hver gang skjermen dimmes ned. 

Ellers takk, LG 

Er du på jakt etter en stor Android Wear-klokke og synes LG Watch Urbane ser kjempetøff ut? 
Så bra! 
Kjør på. 
Men er du på jakt etter en smartklokke og synes Urbane ser for stor ut allerede på bildene, så er dette neppe noe for deg. 
Den blir nemlig ikke noe mindre når du først får den på håndleddet. 

Når størrelsen heller ikke rettferdiggjøres av noe Urbane kan som ingen andre kan, klarer ikke Urbane å fylle mer enn halve terningen vår. 

Konkurrenter som Moto 360 kan være penere, ha mer passende størrelser, omfavne smartklokke-konseptet og ha mer elegante ladeløsninger. 
Mange er også billigere, for Urbane koster nå fra 3.000 kroner. 

Selv tok jeg av meg Urbane før jeg dro på fest i helga, og tok heller på meg min Pebble Steel. 
Den kan ikke alt en Wear-klokke kan, men kan noe av det viktigste: 
Være en behagelig og pen klokke. 

LG Watch Urbane 
