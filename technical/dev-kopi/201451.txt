TEST:Merida Big Nine E-Lite 900DX 

Et råskinn av en el-sykkel. 

Det slår aldri feil. 
Hver gang vi skriver om el-sykkel, raser miljødebatten i kommentarfeltet. 

Folk er opptatt av dette. 
Ikke bare for samfunnets del, men også av egen interesse. 
Hvor mye sparer jeg på å la bilen stå? 
Hvor mye koster dette i forhold til et månedskort på kollektiv transport? 

Du tjener den inn igjen...omsider 

Én ting er sikkert: 
Bruker du el-sykkel, vil du før eller senere tjene den inn. 
Det samme vil skje også med en tradisjonell tråsykkel. 
Men siden elsyklene i hvert fall foreløpig er såpass mye dyrere enn vanlige sykler, vil det naturligvis ta lenger tid. 

Her er andre el-sykler vi har testet: 

Denne gangen tar vi for oss en sykkel som det vil ta mange år å betale i form av innsparing. 
Merida Big Nine E-Lite 900DX koster hele 42.999 kroner (veiledende pris). 
I Oslo koster månedskortet koster 680 kroner, og her vil du altså måtte sykle året rundt i fem år før du har fått igjen pengene. 

El-sykkel for entusiaster 

Men det er neppe økonomien som får noen til å legge én og en halv gjennomsnittlig månedslønn i en doning som denne. 

Her er det heller sykkelentusiastene som skal fristes. 

Merida leverer fra før terrengsykler og andre sykkeltyper i mange prisklasser. 

El-sykkelen Big Nine E-Lite 900DX er bygget med den samme rammetypen som de «manuelle» syklene i Big Nine-serien. 

Men el-sykler krever spesielle løsninger, så utstyret for øvrig er langt fra identisk med en tilsvarende standard tråsykkel. 

Ifølge importøren Stians Sport skal sykkelen kunne sammenlignes med en tradisjonell terrengsykkel til rundt 18 000 kroner om vi fjerner batteri og motor. 

God sykkel også uten motor 

Uansett ville dette vært en svært god sykkel også uten elmotor og batteri, som veier henholdsvis 4 og 2 kilo. 
De to siste tingene tynger sykkelen ned, slik at samlet vekt blir 19,5 kilo. 

Om du tar av batteriet og sykler for egen maskin er det fortsatt en tung sykkel i forhold til prisklassen, men det går an. 
Det fungerer også å sykle med batteriet på og motoren skrudd av, men da sliter du i oppoverbakkene. 

Men dette er jo en el-sykkel. 
Og som vi har vært inne på i tidligere artikler, så er slike sykler ikke først og fremst et treningsverktøy. 
Snarere er det snakk om et effektivt og fleksibelt transportmiddel på korte til middels avstander. 

Milevis på batteri 

På fulladet batteri (testmodellen ble levert med et 400Wh (watt-timer) -batteri) vil sykkelen ha en rekkevidde på mellom 60 og 70 kilometer ved blandet bruk (kupert terreng og dermed varierende grad av egeninnsats) ifølge Bosch sine egne beregninger. 

Under en test den norske importøren utførte holdt sykkelen i 10 mil på turbonivå, og under «ideelle forhold» (konstant nedoverbakke?) skal batteriet holde i 18 mil. 

Det er altså ikke noe problem å pendle mellom Oslo og Drammen, om du har tid til å bruke fire og en halv time hver dag på sykkelen. 

Kommer i mange norske byer: 
Servicestasjoner for sykkel 

Både motor og batteri er av Typen Bosch Performance Line, i dette tilfellet en modell som er begrenset til 25 km/t (det finnes også en 45 km/t-modell, men denne krever førerkort for moped) og som har utvendig gir. 
Motoren brukes foruten i Bosch sine egne sykler også av mange andre produsenter. 

Motor på riktig sted 

Mange elsykler har motoren på bakhjulet, og enkelte også i navnet på forhjul. 
Men de fleste synes å være enige om at den beste løsningen er å plassere motoren i kranken, altså ved pedalene. 

Det kan vi skrive under på etter å ha prøvd en E-Green P2 Hybrid D med bakhjulsmontert motor og batteri under bagasjebrettet. 
Sykkelen blir svært baktung, og mister manøvreringsegenskaper man ville hatt med en sykkel med mer normal vektfordeling. 

Big Nine E-Lite 900DX er derimot godt balansert, og så lenge elmotoren er innkoblet føles sykkelen nesten like lett og manøvrerbar som en tilsvarende terrengsykkel i samme klasse. 

Forskjell på nav- og krankmotor 

Likevel må vi huske på at vi snakker om to varianter av samme prinsipp her. 
Likevel føles det litt forskjellig med krankmontert motor. 

Mens bak- og forhjulsmontert motor gir deg en følelse av å bli henholdsvis skjøvet og dratt forover, gir krankmotoren mer enn følelse av du blir hjulpet med selve tråkkingen. 

En fordel er det også at sykkelen har batteriet på seterøret. 
I tillegg til vektfordelingen gjør dette også at el-sykkelen ligner mer på en vanlig sykkel. 

Fire steg 

Ved tråkk-støtte er aksellererer mye raskere og dermed kommer deg fortere ut av lyskryss og potensielt farlige situasjoner i trafikken. 

En annen fordel er det at du slipper det tilsynelatende ukontrollerte «skyvet» som kan føles litt utrygt når du sykler på en tursti full av fotgjengere. 

Motorkraften regulereres i fire steg ved hjelp av pluss/minus-taster på styret: 
Du kan velge «Off» om du vil sykle uten motor, «Eco» for god treningseffekt, «Tour» for moderat trening og «Turbo» dersom du vil at motoren skal hjelpe deg mest mulig. 

Får fram det brede smilet 

Allerede fra første tråkk fikk vi det brede smilet om munnen. 
Her snakker vi om ekte sykkelglede. 

Virkelige entusiaster vil kanskje fnyse, og påpeke at det finnes langt bedre saker der ute - spesielt om vi sammenligner med 20.000+-sykler av tradisjonell type. 

Og det er ikke fritt for at vi suser avgårde med et snev av dårlig samvittighet. 

Men om du glemmer BMI og pris, er det svært mye å glede seg over. 
Syklingen går som en lek, og så lenge du holder deg til gater i byen savner ingenting i forhold til en tilsvarende ikke-motorisert toppsykkel. 

Selv om en el-sykkel i utgangspunktet skal spare kroppen din for den hardeste jobben ved sykling, får du mosjon med denne. 
Ved lette gir og mye motstand får du god hjelp av motoren, men det er hele tiden fristende å velge kombinasjoner som får deg svett på ryggen. 

Kan sykle fortere enn fartsgrensen 

I utgangspunktet gir motoren en toppfart på 25 kilometer i timen, i henhold til lovbestemmelsene. 
Det betyr likevel ikke at du ikke kan sykle fortere. 

I bratt nedoverbakke uten trafikk oppnådde vi lett 40 kilometer i timen ved å tråkke på det tyngste giret. 
Og en syklist i bedre form enn oss ville trolig kunne ha en cruisefart på rundt 30 på flatmark. 

Displayet som følger med viste en gjennomsnittshastighet på 19,5 kilometer i timen da vi hadde fullført en sykkeltur med mye opp og ned og en høydeforskjell på 150 meter fra utgangspunkt til målet. 

Distansen var 6 kilometer, og vi tilbakela den på 22 minutter. 
Med vanlig tråsykkel (og i bedagelig tempo tilpasset en syklist på nærmere 60 år), bruker vi i gjennomsnitt 28 minutter på samme strekningen. 

På treningstur 

Denne sykkelen er kanskje mer naturlig å bruke på treningstur i marka enn til og fra jobb. 
På skogsbilvei fungerer den omtrent like bra som en vanlig terrengsykkel, men tyngden plager oss noe. 

Du får selvsagt god hjelp av motoren. 
Men skal du opp bakker med grus, røtter og stein må du regne med å slite litt uansett, selv på «Turbo». 

For egen del vil vi foretrekke en tradisjonell, lett terrengsykkel til dette bruket, og heller leve med at vi må trille når det blir for tungt. 

Innholdsrik skjerm 

El-delen av sykkelen virker for øvrig ikke uten at Nyon-enheten fra Bosch sitter på styret. 
Dette kan være en fordel med tanke på tyveri. 

Enheten er lett å ta av og på, og fungerer både som navigasjonsenhet, treningscomputer og sykkelcomputer. 
Litt mer gimmick-aktig er det kanskje at du også får vite hvor mye penger du har spart og hvor mange trær du har reddet i løpet av sykkelturen. 

Kart over området der du befinner deg vil du alltid ha tilgjengelig. 
Men skal du planlegge lengre turer, må du laste ned tilleggskart. 

Dessverre lot dette seg ikke gjøre for Norge direkte på enheten. 
Kart over Sverige, Danmark og til og med Nord-Korea gikk det derimot fint å laste ned. 

Vi får tro at Bosch ordner opp i dette raskt, ikke minst med tanke på alle de tyske sykkelturistene som besøker Norge om sommeren. 

Heldigvis er utvidede norske kart tilgjengelig via en nettside der du logger deg inn, i tillegg til appen på mobilen din som GPS-enheten kommuniserer med. 
Via begge kan du legge inn framtidige turer og overføre rutene til GSM-enheten på sykkelstyret. 

Både app og display er for øvrig en sann svir både for teknologinerder og sykkel/treningsentusiaster med et vell av både nyttig og mindre nyttig (men morsom) informasjon. 

Får lyst til å gi jernet 

Merida Big Nine E-Lite 900DX gir en langt mer sportslig opplevelse enn med E-Green P2 Hybr D. Du får lyst til å gi på litt mer, fordi sykkelen gir deg respons på innsatsen. 

Så har du moderat treningsbehov, stort transportbehov og 42.000 kroner du ikke har noe bedre å bruke på, er det ingen tvil: 
Dette er et topp produkt du vil få mye glede av. 

Så får vi andre vente til el-sykler i denne klassen blir populære nok til at prisene går ned til et mer fornuftig nivå. 
