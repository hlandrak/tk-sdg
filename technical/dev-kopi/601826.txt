Høydepunktene uteblir
Det åttende studioalbumet til det amerikanske alternativ metal-bandet Deftones er både eksperimentelt og variert. 
Dessverre mangler de rutinerte musikerne det lille ekstra når det gjelder nerve og energi i sine nye låter. 

Deftones har holdt på siden 90-tallet, men har klart å kvitte seg med nu-metal og funnet sitt eget sound. 
På tross av tragedien som rammet bandet da bassist Chi Cheng ble lagt i koma etter en bilulykke i 2008, har de levert plater med jevne mellomrom. 
I 2013 døde Cheng, og dette er det første albumet etter hans dødsfall. 

«Gore» har et bredt lydbilde som strekker seg fra tunge og brutale riff med scream-vokal, til melodiøse partier med pop-melodier. 
Låten «Hearts / Wires» er et eksempel på bandets evne til å smelte sammen de to motstridene uttrykkene på best mulig måte. 
Dessverre er det ikke like godt utført på hele albumet og den kommersielle tankegangen virker å ta overhånd på visse spor. 

Dette albumet ble til underveis i studio og er naturlig nok komplekst, detaljert og gjennomarbeidet, men det virker som at det er en mangel av spilleglede her. 
De klarer ikke helt å få med seg lytteren og de store høydepunktene uteblir. 
