Rihanna tar pause fra hit-hysteriet med «ANTI»
Superstjernen skrur ned tempoet på sitt kompromissløse, men noe ufokuserte åttendealbum. 

ALBUM: 
«Feel like a brand new person» synger Rihanna ni låter ut i sitt nye album «ANTI», og setter ord på det åpenbare stilskiftet prosjektet markerer for superstjernen. 

Sangeren som tidligere har fokusert hardt på egen sexsymbol-verdi, roer denne gangen ned attituden betraktelig, og lar en helt annen side få skinne. 
Flere sider, hvis vi skal være helt nøyaktig. 
«ANTI» har åpenbart styrt unna kommersielle krav, og byr isteden på et mangfold av stilarter som Rihanna selv har ønsket å prøve ut på sine fans. 

Å kalle det en utfordrende skive blir å overdrive, men forventer du den sedvanlige hit-rekka kommer du nok til å bli skuffet. 

Albumets første del er definitivt sterkest, anført av de karibiske tonene på åpningssporet «Consideration» - med god hjelp fra TDE-medlemmet SZA. 
Interluden «James Joint» overtar med vakker neo-soul som gjerne kunne ha vart et par minutter ekstra, før vi får servert en av albumets store høydepunkt med powerballade-perlen «Kiss It Better». 
Det samme kan sies om hennes flørtende Drake-samarbeid «Work» og Timbalands sexy bidrag «Yeah, I Said It». 

Dessverre holder ikke gullrekka hele veien gjennom, og bremses av mindre interessante spor som «Desperado» og Tame Impala-coveren «Same Ol? 
Mistakes». 
Derfra er det full ballade-modus, inkludert Dido-kopien «Never Ending», samt retro-leking på «Higher» og «Love On The Brain» (signert Fredrikstad-produsenten Fredrik Ball), før hun går full «I Never Dreamed You'd Leave In Summer» på oss med den pianoklimprende avrundingen «Close To You». 

Alt i alt et hyggelig, men ikke spesielt overveldende musikalsk avbrekk fra pop-dronningen. 
