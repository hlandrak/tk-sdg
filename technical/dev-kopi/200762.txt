Toyota RAV4 Hybrid endelig testet
1.400 kunder har allerede bestemt seg. 
Har de valgt rett? 
Vi har kjørt nykommeren. 

Jo da, det har vært kjent en stund at Toyota skal komme med hybrid i RAV4, en drivlinje som er plukket nærmest urørt fra slektningen Lexus NX. 

Det betyr at den får en 2,5-liters bensinmotor, i kombinasjon med en eller to elmotorer – avhengig av om du velger den med to- eller firehjulsdrift. 

Med de lettelser en hybrid får i engangsavgiften betyr dette at det knapt vil bli solgt noe annet enn nettopp hybrider av RAV4 fremover. 
Valget blir derfor mer om du vil ha den med to- eller firehjulsdrift. 

Toyota tror selv at 75 prosent av bilene vil bli levert med både hybrid og firehjulsdrift her til lands. 

Allerede før bilen er rukket å komme på markedet har 1.400 kunder bestilt bilen usett. 

Visuell oppgradering 

Vel, det er ikke snakk om store endringer, men RAV4 Hybrid får et lite ansiktsløft. 

Det innebærer i første rekke LED-dagskjørelys, LED baklys, samt noen endringer på støtfangerne foran og bak. 
Dette er enkle grep som krever lite omlegging i produksjonen, men som likevel gir den lille moderniseringen som skal til for å gi bilen et nyere preg. 

Innvendig er det heller ikke mye nytt, annet enn at hybriden får noen fysiske endringer i bagasjerommet, samt at utstyrsnivået henger sammen med de nye graderingene. 

Mer utstyr 

Til sammen kan du nå velge blant fire utstyrsnivåer, som alle har mer utstyr inkludert enn tidligere. 
Nivåene har fått navnene Life, Active S , Active Style, og Executive. 

Innvendig løser Toyota det praktiske veldig bra. 
Enkelte ting er forbilledlig, som alt av det som skjer i øvre del av dashbordet. 
Noen knapper og funksjoner har likevel fått langt dårligere plassering enn resten, langt der nede i midtkonsollen, hvor de både er vanskeligere å lese og nå. 
Dette er likevel funksjoner som sjelden er i bruk, og således ikke så farlig. 

Det er ikke vanlig på Toyota-hybrider, men RAV4 kan trekke tilhenger. 
Hybridversjonen med tohjulsdrift kan dra 800 kg, mens firehjulstrekkeren kan dra 1.650 kg. 

Komfortorientert 

Toyota har som vanlig valgt å legge kjøreegenskapene på den mer komfortable siden. 
Det har de lykkes med. 
Til tross for 18-toms hjul spiser bilen underlaget på en svært god måte, uten at dette går nevneverdig ut over tilbakemeldinger fra veibanen. 

Støynivået er også redusert til et svært behagelig nivå, og med bensinmotoren under panseret er det kun under kraftig akselerasjon den gir nevneverdig lyd fra seg. 

Det eneste vi har å utsette på komforten, er at vi kunne tenke oss lengdejustering på sitteputene foran. 
I ren japansk tradisjon er disse for korte, og altså uten justeringsmulighet. 

Forbruket 

Toyota oppgir at bilen skal bruke 0,5 liter per mil, hvis du velger firehjulsdrift. 
Tradisjonen tro, også her, vil dette ligge en smule utenfor oppnåelig med blandet kjøring, der også kjøring på motorvei er inkludert. 

Uten at det var en vitenskapelig test, så holdt vi oss fint under 0,6 liter på blandet kjøring i lavere hastigheter. 
Med en gang vi havnet på motorveiene med høyere hastigheter, skvatt forbruket opp i over 0,7 liter per mil. 

Over tid skal det likevel la seg gjøre å holde seg nede på 0,6-tallet et sted, og det er aldeles ikke dårlig for en SUV av denne typen. 

Sterk og rask 

Som vanlig med Toyotas hybrider, er også denne pakken utstyrt med CVT-gir. 
Toyota har likevel programmert om planetgiret kraftig, slik at du ikke får den umiddelbare rusingen de har vært belemret med tidligere. 

Nå henger turtallet bedre sammen med ytelsene, vel og merke helt til du legger klampen i bånn. 
Men da må du takke deg selv. 
Ber du om maks effekt, så får det det. 
Den eneste måten for motoren å gjøre dette på, er å gå til det turtallet der effekten er størst, og det er i dette tilfellet 5.700 omdreininger. 

Den 2,5-liters store bensinmotoren leverer i kombinasjon med elmotorene 197 hestekrefter. 
Dreiemomentet er 206 Nm. 

0-100 km/t gjøres med dette unna på 8,3 sekunder, selv om det på grunn av den flate kraftleveransen føles tregere. 
Toppfarten er oppgitt til 180 km/t. 

Hybrid stjeler plass 

En hybridbil har greier om bord som stjeler plass, som batteriet, elmotorer og alt annet tilbehør dette fører med seg. 

Batteriet ligger i dette tilfellet under baksetene, mens det sitter en elmotor i tilknytning til bakakselen. 
I bagasjerommet gjør dette utslag i en liten forhøyning helt fremme ved baksetene, men den er bare noen få centimeter høy. 

Når du legger ned seteryggene, blir ikke gulvet helt flatt. 
Ryggene heller litt opp i fremkant etter at de er lagt ned, men fortsatt er det god plass igjen. 

Før du legger ned setene har du 501 liter til rådighet. 
Legg ned seteryggene, og du har 1.633 liter å fylle før det er fullt. 

Skal, skal ikke 

Å kjøpe Toyota RAV4 anses som både traust, trygt og noe tradisjonelt. 
Ønsker du en SUV med et forutsigbart bilhold, får du antakelig ikke noe tryggere. 
Du vil antakelig også kjøre rimeligere enn dem som velger andre bensinversjoner. 

Vi skulle likevel ønske at Toyota Norge kunne gitt kundene valget selv, om hvorvidt de ønsket diesel eller ikke. 
Bilen finnes, men Toyota Norge har valgt å ikke ta den inn. 
Årsaken er at de mener få ville valgt den. 
Det samme argumentet bruker de om 2,0T, uten hybrid, men denne tar de likevel inn. 

Når det er sagt, det er en grunn til at de fleste vil velge hybriden. 
Lavt forbruk, mye krefter, og lavere pris. 

I tillegg slipper du unna alle diskusjoner om dieselforbud i byene. 
Toyota RAV4 Hybrid er med dette antakelig det beste valget. 
