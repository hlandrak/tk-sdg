Det er dette gjengen til Brett kan best
Savnet av David Bowie kan ikke dempes av Suede, men det er likevel godt å ha dem tilbake. 

Det Bowie-elskende (og Bowie-hyllede) London-bandet ga ut fem plater før de skilte lag i 2003. 
Sju år senere var de tilbake, og "Bloodsports" fulgte i 2013. 
På plate nummer sju er de omtrent like Bowie-preget som de var ved debuten i 1993. 
Produsenten er den samme, Ed Buller. 
Ved å hente ham inn her og på "Bloodsports", signaliserer Suede at de vil tilbake til der de var før grepet glapp mens 90-tallet ebbet ut. 
Det klarer de også, og de står løpet bedre ut enn på "Bloodsports". 

I tillegg kler det stemmen til Brett Anderson at strykere trekkes inn og lar sangene folde seg ut, som "Pale snow" og "Tightrope". 
Dette er deres beste plate på 20 år, inkludert Anderson-soloene. 

Beste spor: 
"No tomorrow", "Tightrope", "The fur & the feathers". 
