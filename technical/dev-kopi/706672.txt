Sympatisk portrett av usympatisk fyr
Clint Eastwoods «The Mule» er en på mange måter ubehagelig film, men ikke på den gode måten. 

The Mule 

Sjanger: Krim / Drama 

Skuespillere: 
Bradley Cooper, Taissa Farmiga, Clint Eastwood, Michael Peña, Laurence Fishburne 

Regi: 
Clint Eastwood 

USA, 2018 

Lengde: 1 t. 57 min. 

Aldersgrense: 
12 år 

Hvem er det som har minst sjanse for å bli stoppet i tollen? 
Det finnes det antakelig ikke noe offisielt svar på, men det er lett å tenke seg at en koselig, 90-år gammel mann ikke er den første som vekker mistanken til tollerne. 
Det er også dette som gjør den gamle morfaren Earl (Clint Eastwood) til en perfekt narkokurér, etter at han blakk og hjelpeløs har blitt lurt inn i denne businessen av en gjest i barnebarnets bryllup. 
Å si at han er intetanende ville være å undervurdere ham, og ganske snart er han godt orientert om hva slags forretningsmodell som ligger til grunn for sin nye, lukrative jobb. 
Med utsikter til stadig nye, høye inntekter slår han seg løs og lever herrens glade dager, har trekant med prostituerte, danser med halvnakne tenåringer og oppfører seg generelt som en idiot. 
Av en eller annen grunn insisterer regissør Eastwood likevel på å framstille ham som en real og harmløs kar, og ingen problematiserer de åpenbare overtrampene. 
Han er jo så gammel, liksom. 

Filmen viser et slags bilde av USA i dag, men også et forenklet vrengbilde. 
På den positive siden ser vi en respekt for eldre som gjennomsyrer samfunnet på tvers av alle sjikt. 
Alle Earl møter på sin vei behandler ham med vennlighet og respekt, også når han legger for dagen et utdatert syn på andre mennesker. 
De eneste som tilsynelatende ikke liker ham, er hans egen familie, som han har sviktet gang på gang, fordi han er en egoistisk og uspiselig type som bare bryr seg om seg og sitt. 
Ironisk nok er det først når han blir tatt at datteren klarer å finne tilbake til ham, for da har han endelig innsett at familien var viktig likevel. 
Det var visst ikke så farlig at han med vitende og vilje har deltatt i en mafia med utallige unge liv på samvittigheten. 
For han er jo innerst inne bare en snill, gammel man. 
Mon det. 
