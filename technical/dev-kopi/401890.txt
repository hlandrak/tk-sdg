OBS-revyen 2019:Bygger opp forventninger, men innfrir ikke helt 

Både skuespillere og publikum koser seg, men de dumme poengene kunne vært smartere løst. 

«Turtleneck, kvantefysikk og kunstkritikk» synger Oslo by Steinerskole-elevene om i åpningsnummeret til revyen Dum, som handler om å forsøke å virke smart selv om man føler seg dum. 

Iført røde høyhalsede gensere er skuespillerne «sykt intelligente» til melodien Smooth operator. 
Konseptet er enkelt, men ikke så dumt, med tanke på hvor mange ideer som kan få plass innenfor disse rammene. 

Eksemplene på dumhet kommer på løpende bånd: 
Eiendomsutvikleren som ikke skjønner at miniatyrmodellen ikke er den bygningen som faktisk skal bygges, raneren som gir mobilnummeret sitt til et av ofrene slik at hun kan vippse ham og de som gir den litt for smarte GPS-en kontroll over bilen sin. 

Bygger forventninger 

I stedet for å satse på en gjennomgående historie eller tilbakevendende karakterer, er OBS-revyen basert på enkeltsketsjer. 

Det kan være morsomt nok. 
Problemet er at mange av sketsjene er proppfulle av gode ideer, men de har ingen slutt. 
Historiene utvikler seg sjelden til noe mer, og forventningene som bygges opp forblir uforløst. 

Den sære ballinspektøren i ballrommet på Ikea er et godt eksempel på en herlig karakter som gjerne kunne fått mer plass. 
Ved et uhell tar han et av hodene til barna for å være en litt for myk ball som må elimineres. 
Den bisarre situasjonen reiser en rekke spørsmål – hvorfor drepte han henne, hvor er foreldrene, hvordan skal han komme seg ut av problemet? 
I stedet ender det hele i en slapp vits om svenske kjøttboller. 

Når revyen bruker tid på å etablere slike karakterer er det skuffende å ikke få følge dem videre. 

Fysisk humor 

Skuespillerne er noe av det beste med OBS-revyen. 
Alle utstråler en trygghet på scenen og det merkes at de koser seg. 
Det smitter over på publikum. 

Ofte er skuespillerne minst like morsomme i det de gjør som i det de sier. 
Mange sketsjer bygger på rare bevegelser og mimikk, som sketsjen «Løype» der Tuva Dana stadig skøyter seg opp i ryggen på et tysk ektepar på tur. 

Eller i sketsjen der to av skuespillerne inni en frakk utgjør en veldig høy person på mexicansk temabar. 
Problemene oppstår idet det viser seg at «tema» innebærer obligatorisk dans under en limbostang. 

Bandet er også en svært viktig del av OBS-revyen. 
Selv om de står bak en skjerm på scenen får de skinne gjennom hele forestillingen, og med hele fire sangere og treblåserekke svinger det godt. 

Severdig 

I andre del av revyen er det «tid for dum». 
De intelligente genserne er borte, og skuespillerne står avkledd igjen i hvite trikoter. 

Dum, er ikke spesielt dagsaktuell eller samfunnskritisk. 
Unntaket er en aldri så liten Orderud-sokk som dukker opp i nummeret til «selvironimannen». 
Det gjør heller ikke så mye, for de underlige ideene og karakterene gjør revyen severdig i seg selv. 

Etter en kort andre akt, har vi ledd av en rekke absurde situasjoner og karakterer, men sitter samtidig igjen med en følelse av at det kunne vært så mye mer. 
Og det er jo litt dumt. 
