Madla-pønkere med nye, sterke sanger
Undergrunnsband uten å ha grunn til det. 

Prikkedöden: 
"Ska du ha hjertebank?" 

Madlapønkerne Fredrik Brimsø, Tord Berg Næss og Håkon Løklingholm i Prikkedöden er flinke til å plukke ut singler. 

I 2017 fikk vi "Ikkje gidd å ver diva" fra "No sleep 'till Madlasandnes". 
I fjor kom "Sirene" og "Ulrikke" fra "Edda bedda", men også "Stjerneklart og surfegrönt" fra en kommende ep. 
Den er her nå, fire kutt lange "Ska du ha hjertebank?". 

Tøffe "Stjerneklart og surfegrönt" står seg bra med tekstlinjer som siste toget har gått, men eg går på skinner ligavel. 

I tillegg er "Brödre" en kandidat med sin smak av irsk pøbpønk. 
Refrenget inneholder Van Morrisons favorittfrase when push comes to shove, et utrykk som betyr noe i retning av når det er alvor. 
Bevisst brukt eller ei, det gir oss et ekstra irsk spark. 

"Sött blod" skater av gårde uten bremser, mens "Kom hjem, Pønkepelle!" trekker tråden tilbake til "Pønkepelle" fra 2015. 
Smart gjort. 

Prikkedöden har tidvis en ironisk distanse til musikken, men det er ingen grunn til det. 
Dette holder. 

Beste spor: 
"Stjerneklart og surfegrönt", "Brödre". 
