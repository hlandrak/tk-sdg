Mangeårig sliter med sans for soul
Paul Carrack strekker historien tilbake til Warm Dust og Ace på 70-tallet. 

Han var siden innom Squeeze og Mike + The Mechanics i tillegg til å spille med navn som Elton John, Frankie Miller, Nick Lowe, The Smiths, Roxy Music, Ringo Starr og Roger Waters. 
For tiden turnerer han med Eric Clapton.En lang rekke soloalbum er det også blitt, 17 så langt. 
På det nye har han skrevet ti kutt selv, mens det siste er Bobby Blands "Share your love with me". 
64-åringen fra Sheffield har en fin stemme, ikke minst når han tar et dypdykk i soul på "Sweet soul legacy" sammen med saksofonist Pee Wee Ellis (James Brown, Van Morrison). 

Vakre "Watching over me" er også et pluss; han er i det hele tatt best når han fjerner seg fra Mike Rutherford til fordel for Van Morrison og Nick Lowe. 

Beste spor: 
"Sweet soul legacy", "Watching over me", "Share your love with me". 
