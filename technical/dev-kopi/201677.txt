Test:A 220 – en magisk Mercedes 

Mercedes A 220 er en bil du kan vurdere som et morsommere alternativ til Golf. 
Men det koster... 

Sportslige småbiler er det ikke så ofte man støter på lenger. 
Men heldigvis finnes det unntak som Mercedes A220 4 Matic. 

A-klassen har vi skrytt av tidligere, og under lanseringen uttrykte vi at bilen satte en ny standard i sin klasse. 

Trøtt variant? 

Akkurat A 220 høres kanskje litt trøtt ut, men det er så langt unna sannheten som man kan komme. 
For her får du en 2-liters bensinmotor på 184 hestekrefter. 

Legg på firehjulstrekk, 7-trinns girkasse og en forholdsmessig hyggelig prislapp sammenlignet med storebror A250, og man får en spennende bil. 

Designmessig har Mercedes tatt store sprang fra den mer pensjonist-aktige linjen forrige generasjon A-klasse hadde. 
Dagens A-klasse ser nemlig riktig så fresh og moteriktig ut, og fargen Cirrus White (som på den vi disponerte), kler bilen ypperlig. 

Flotte metalldetaljer 

Dette inntrykket bevares når man stiger inn i bilen. 
Det er flotte metalldetaljer og et helhetlig høyt kvalitetsuttrykk som dominerer, knapt uten noe hardplast noe sted. 

Naviskjermen på 6,7 tommer gir det hele enda et løft. 
Det er ikke mange kompakttbiler som kan vise til et så premium-interiør som dette. 

Har du kjørt Mercedes før vil du kjenne igjen alle detaljer, og brukergrensesnittet er svært bra. 
Et tykt og godt ratt gir et sportslig uttrykk, og her passer også sportsstolene godt inn. 
De gir god støtte, mens det i baksetet kan bli litt småtrangt for voksne personer. 
Men barna har god plass. 

Bagasjerommet er heller ikke all verden, med 341 liter til rådighet. 
Slår du ned baksetet får du 1.157 liter. 

Sportslige verdier 

Det sportslige uttrykket befestes ute på veien. 
Motoren er en liten perle, og dens 184 hestekrefter sammen med den flotte 7-trinns automaten gir umiddelbar respons. 

300 newtonmeter dreiemoment fra 1.200 til 4.000 omdreininger er heller ikke til å kimse av, og motoren drar bilen ivrig avgårde hver gang du pusher den litt. 

0-100 kilometer i timen går unna på respektable 7,4 sekunder, men det føles faktisk hakket raskere. 

Det blir til at man kjører litt ekstra hurtig og ivrig når man legger ut på kjøretur. 
For ikke bare er bilen rapp, den er morsom så det holder, og i svingene sørger det stive og sporty oppsettet for at enhver sving blir en glede. 

Testbilen har AMG Sportspakke og hastighetsavhengig styring, to faktorer som absolutt ikke drar ned det positive helhetsinntrykket. 
Styrefølelsen er også svært bra, og kombinert med alt det andre, blir Mercedesen til en bil du virkelig gleder deg over. 

A220 trives også godt ute på motorveien, og langkjøring og pendling er heller intet problem. 
Skulle det snø er det også en stor trygghet i firehjulsdriften. 

Bensinforbruket er oppgitt til 0,66 liter per mil ved blandet kjøring, men det blir garantert en god del mer siden bilen oppfordrer til så aktiv kjøring som den gjør. 

Priser og konkurrenter 

A-klasse har noen tøffe konkurrenter, som f.eks Audis svært så hyggelige A3. 
Man kommer heller ikke utenom Volvo V40, som byr på store mengder komfort og uovertruffen sikkerhet. 

Det største spøkelset for Mercedesen er imidlertid erkekonkurrenten fra Bayern, for oppgraderte BMW 1-serie er en herlig kjøremaskin med et fantastisk chassis. 

A-klasse kan imidlertid matche hvem som helst, inkludert BMWs 1-serie. 
Prismessig starter A220 med firehjulstrekk på 393.400 kroner. 
Det høres ikke så ille ut, og 7-trinns automat er standard. 

Men så baller det fort på seg. 
Vår testbil har som ekstrautstyr AMG Sportspakke, 18" AMG lettmetallfelger, sotede ruter bak, lys og siktpakke, ryggekamera, parkeringsassistent, nattpakke, kjøreassistentpakke, midtarmlene bak, speilpakke, blind Spot Assist, lane Keeping Assist, bi-Xenon lys, panorama soltak, forberedelse for Becker Map Pilota, DAB/DAB+ Radio, Thermotronic automatisk klimaanlegg og såkalt Diamond grill. 

Det betyr en endelig prislapp på 499.900 kroner. 
For en halv million får du altså en hundrelapp i vekslepenger. 
Noe som betyr at du ville fått en topp utstyrt Toyota Rav4 og penger til et eksotisk cruise for to i vekslepenger. 
Bare for å ta et eksempel … 

Men sett bort fra prislappen er det bare å si at Mercedes A220 4Matic var en uke med glede. 
Her får du et sportslig chassis, kombinert med en pigg bensinmotor og en flott automatkasse. 

Legg til et flott design, samt premiuminteriør, og resultatet blir ett av kompaktklassens beste bilvalg. 
Om ikke det beste. 

Du trenger i hvert fall ikke å legge på rundt 75.000 kroner for en A250 4Matic – så mye er det ikke verdt for å få 27 hestekrefter ekstra. 
