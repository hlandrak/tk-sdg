Mediedystopi med humoristisk vri
To nestorer innen norsk journalistikk har analysert mediene og levert en tilstandsrapport med selvironisk snert. 

”Noe innen media” av Halvor Hegtun og Sven Egil Omdal er en underholdende og viktig debattbok, en skarp mediekritikk med noe så sjelden som en optimistisk konklusjon. 

Hva skjer med demokratiet når medievanene våre forandres? spør de to forfatterne. 
Når voksne, utdannede mennesker klikker seg bort fra artikler om samhandlingsreformen, for å spille spill på mobilen? 

Sjefredaktører som før var åndshøvdinger, er blitt bunnlinjevoktere. 
Norske medier har kvittet seg med en tredel av sine ansatte. 
Avisene presenterer i sum et oppsiktsvekkende negativt bilde av verdens rikeste og heldigste samfunn. 
Gjenkjennelig er også prosessen som gjentar seg hver gang en redaktørstol blir ledig. 
Styrelederen (mann 50), understreker at nå skal den beste kandidaten finnes og at det ville være flott om dette var en kvinne – før stolen fylles av en mann. 
