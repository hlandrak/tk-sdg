Anmeldelse:Samsaya - «Bombay Calling» 

Oslo-sangerinnen Samsaya vender tilbake fra USA-turné med gledesspredende albumcomeback. 

ALBUM: 
Samsayas selverklærte ønske om å utfordre det stereotypiske poputtrykket klaffet for alvor under fjorårets selvtitulerte EP-utgivelse. 
Siden den gang har Oslo-sangerinnen rukket å bli tatt godt i mot i både Austin (under SXSW), San Fransisco, New York og Los Angeles, og kanskje mest imponerende av alt — åpnet opp for Lily Allen under hennes nylige USA-turné. 
Forøvrig etter forespørsel fra den britiske stjernen selv. 

Det nye albumet «Bombay Calling» er en 12 spor lang utvidelse av nevnte EP, men makter ikke helt å holde på samme imponerende fokus som den komprimerte 2014-utgivelsen. 
Fem år gamle «Good With The Bad» er fortsatt skivas mest fengende låt, med flotte, nye spor som «Superhero» og selvfølgelig førstesingelen «Beginning At The End» hakk i hel. 

Enkelte anonyme øyeblikk til tross 
- Samsayas gledesspredende kamp for egenart og indre styrke burde finne seg fint til rette i norske, våryre ører, nå som de første smakebitene av sommer snart dukker opp. 
