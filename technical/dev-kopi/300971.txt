Fansen bør ikke frykte denne Corto Maltese-oppfølgeren
Nye kunstnere har utført serien med respekt og kyndighet. 

Vel vitende om at hans verk kunne komme til å blir fulgt opp, døde italieneren Hugo Pratt for 22 år siden. 
Pratt er best kjent for sine historier om figuren Corto Maltese, en sjarmerende eventyrer fra Malta som opererer i globertrotternes gullalder på begynnelsen av forrige århundre. 

Maltese er en slags blanding av Odyssevs, Lord Jim og Tintin, en hemmelighetsfull vandrerskikkelse som stadig blandes inn i eventyr, ofte med krig og konflikter som bakteppe. 

Dyktige kunstnere 

Jeg vil tro at puristene blant seriens tilhengere ser det som en grov helligbrøde når andre seriekunstnere nå har fulgt opp mesterens verk med albumet «Under midnatssolen», som er ute på dansk. 

Men de behøver ikke bekymre seg. 
Corto er i de beste hender. 
Teksten er skrevet av Juan Diaz Canales, kjent for «Blacksad», og tegnet av Ruben Pellejero, mannen bak den Corto-inspirerte serien «Dieter Lumpen». 

Historiske skikkelser 

I likhet med Hugo Pratt virvler disse to virkelige personer inn i fortellingen. 
Handlingen settes i gang av et brev til Corto fra hans gamle venn, forfatteren Jack London, og historiske figurer som den japanske prostituerte Waka Yamanda, den afroamerikanske oppdagelsesreisende Matthew Henson, bokseren Frank Slavin og gullgraveren Klondike Joe Boyle dukker opp i historien. 

Forlis og iskulde 

Det hele starter i San Francisco i 1915 og fortsetter i Alaska rett etter gullrushet. 
Mystiske bifigurer dukker ut og inn av historien. 
I en tid da verden er i rask endring og nasjonalismen fører til stadige kriger, er Corto Maltese en slags nøytral tilskuer, en «fedrelandsløs». 
Som det heter i en av replikkene: 
«Grænserne flytter sig ustandseligt, så det er svært at vide, hvilket land man tilhører.» 

Teksten er full av slike aforistiske og filosofiske utsagn fra anarkisten og lykkejegeren Corto Maltese, helt i pakt med Pratts litterære stil. 
Tegningene er preget av den samme Milton Caniff-inspirerte estetikken som Pratt praktiserte, en slags poetisk naturalisme i serieformat. 

To utgaver 

«Under midnatssolen» kommer i to utgaver. 
Den mest kresne er fylt med flere forord og er trykt i svart/hvitt, som connaisseurene foretrekker. 
I tillegg fins en utgave i duse pastellfarger. 

Det hele er utført med respekt og kyndighet, og historien er både spennende og tankefull. 
La oss samtidg minne om at hele Corto Maltese-serien er under utgivelse på norsk - i kronologisk rekkefølge. 
Trykt i svart/hvitt - selvsagt. 
