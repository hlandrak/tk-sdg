Gjennom pengekverna
Det blir kaos med hylende fans hvor enn de går, og i en alder av 14 år har de allerede rukket å tjent seg rike på musikk, vært programledere og lansert bok om sitt eget liv. 
Tvillingene Marcus og Martinus har sjarmert seg inn i popindustrien med enkle refreng og norsk tekst på dialekt. 
Nå skal de prøve seg på det store utlandet og har derfor byttet ut sjarmerende dialekt med engelsk. 

Albumet begynner med den syntetiske singelen «Girls» i samarbeid med Madcon. 
Billig synthbrass, glatt produksjon og standard låt-oppbygning viser at denne utgivelsen er laget med ett formål – å tjene penger. 
Dessverre viser det seg at «Girls» faktisk er en av de sporene som trekker opp dette albumet. 
Sanger som «Light It Up», «Hey You» og tittelsporet «Together» er primaeksempler på hvor galt det kan gå når hit-kverna er satt på. 

Nå som guttene synger på engelsk har de også mistet alt av særegenheten de hadde. 
Stemmene deres er anonyme og til tider overlesset med effekter. 
Uten eget sound drukner Marcus og Martinus i mengden – dette kunne likeså godt vært albumet til et hvilket som helst annet tenåringsidol. 
