La skamløsheten leve
Tonene til den nederlanske produsenten slår deg hardt i mellomgulvet på Findings Festival. 

EDM-giganten figurer ofte i det øverste sjiktet til DJ Mags kåringer - vi snakker om en av de største navnene i sjangeren. 

Afrojack kan blant annet vise til arbeid med internasjonale størrelser som Pitbull, Snoop Dogg og Thirty Seconds to Mars - mannen vant jo en gjev pris i form av en Grammy i 2011 som følge av samarbeidet med Madonna og David Guetta, remiksen av låten “Revolver”. 
Med nevnte franskmann er han nå aktuell med Nicki Minaj- og Bebe Rexha-gjestede singelen “Hey Mama”, og gjentar på en måte sukessformelen. 

David Guetta - “Hey Mama” ft Nicki Minaj, Bebe Rexha & Afrojack 

Nederlenderen, eksen til Paris Hilton for de som lurer, har faktisk kun gitt ut ett album, fjorårets Forget the World. 
Men han har likefullt lagt igjen et betydelig avtrykk som en av den elektroniske dansemusikkens stødigste hitmakere. 

Nå starter han tidlig på tidenes andre Findings Festival som avholdes midt i hjertet av Oslo, ærverdige Bislett Stadion. 
Kledd i helsvart banker han løs i når-du-kommer-hjem-fra-kontoret-tid, kvart på fem. 
Dagslysets brutale vesen er lik seg selv, men stemningen til festlystne festivalgjengere er upåklagelig. 

27-åringens produksjoner har et hissigere lydbilde enn svenske Avicii som spiller senere på kvelden. 
Kantete og hardt, pondusen disser grunnet bassen. 
Og det er akkurat passe tacky kaleidoskopiske bilder på skjermene, som også formaner til å "PUMP" eller "PUT YOUR HANDS UP". 
Fett nok er det. 

Afrojack har låter som “Ten Feet Tall”, “Turn up the Speakers”, “The Spark”, “Do or Die” og “No Beef” - produksjonen mørbanker deg, visse partier av settet treffer deg rett i mellomgulvet. 

Og det er vel det som er poenget her. 

Øregangene får kjørt seg, minnene til gutte/harryturen til Magaluf for over et tiår siden er nærliggende. 
Det er skamløst det Afrojack oppvarter oss med i ettermiddag. 
Variasjonene fra dumt, tidvis deilig og brutalt hardt er faktisk ikke å forakte. 

Det er et mildt sagt freidig opplegg, som forventet, fra nederlenderen denne ettermiddagen. 
Men det er spiselig i all sin grove, industrielle prakt. 
