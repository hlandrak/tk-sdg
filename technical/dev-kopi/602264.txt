Irske Primordial avsluttet Southern Discomfort
Omkring 250 publikummere tok turen for å få med seg metalfestivalen Southern Discomfort sin siste kveld på Kick. 
Bandet som avsluttet kvelden var ingen ringere enn irske Primordial. 

Når: 
Lørdag kveld 

Hvor: Kick Scene 

Publikum: 250 stk 

Primordial ble dannet i 1987 og var blant de første i sin sjanger fra Irland. 
Bandet er kjent for sin blanding av black metal og irsk folkemusikk. 
Sammensetningen resulterer i fengende metal med et noe rølpete uttrykk som er lett å like. 

De dundrer løs fra første sekund med en av deres beste låter "Where Greater Men Have Fallen". 
Publikum hiver seg på og er ikke vanskelige å be når nevene heves i været og hoi-ingen setter i gang. 

Selv om Primordial har energien og publikum med seg, er ikke musikken alltid like bra levert. 
Lydbildet er til tider for lite spredt og vokalist Alan Averill drukner i mellomregisteret. 
Vokalfremførelsen til Averill er også ofte sur når han prøver seg på mer clean vokal, og på låter som "Gods to the Godless" og ”The Coffin Ships” er det rett og slett ille. 
Det er kanskje ikke like viktig i en metalsjanger som denne hvor kraften og råskapen står i fokus. 
Det skal være høyt, massivt og litt rølpete, noe det definitivt er. 

Det er tydelig at publikum digger bandet, og under låten "Heathen Tribes” blir det ekstra tydelig hvordan metalsjangeren kan samle folk når Averill innlemmer dem i sin tribe. 
”Are you with us?”, roper Averill med et rungende brøl fra publikum som svar. 
Når klokken nærmer seg halv elleve, peker de ansatte på klokken. 
Klientellet skal byttes ut og diskokulene skal settes i gang på Kick. 
Irene er derfor nødt til å avslutte settet og siste nummer blir selvfølgelig "Empire Falls". 

Primordial kunne godt levert enda bedre med tanke på det musikalske, men scenetilstedeværelsen og kommunikasjonen med publikum gjør at de fremmøtte holdt stemningen oppe under hele konserten. 
