Teslagrad
En utfordrende og frustrerende spillopplevelse du ikke vil gå glipp av! 

Når spennende utfordringer og god historiefortelling kombineres i et eventyrlig univers oppstår det av og til magi. 

Med pusleplattformspillet Teslagrad, der du må løse oppgaver i en steampunk-aktig spillverden i håndtegnet tegneseriegrafikk, har den norske, bergensbaserte spillutvikleren Rain Games klart å skape en fengslende spillopplevelse med utfordringer som vil få deg til å rive deg i håret. 

Dette er en strålende eventyr for deg som er glad i spill som trimmer hjernen! 

Du må nøste opp fortellingen 

Historien i Teslagrad er spesiell siden den kun fortelles gjennom visuelle elementer, helt uten stemmeskuespill. 

Det eneste du vet når spillet starter er at du spiller en liten gutt som rømmer fra noen menn. 
Etter hvert forstår du at du befinner deg midt oppe i en fortelling om revolusjon mot en despotisk konge som styrer landet med jernhånd. 

I starten av spillet rømmer du inn i et gammelt tårn der du finner en hanske med spesielle krefter, og etter hvert som du utforsker dette tårnet nøster du også opp en historie, bit for bit, gjennom dukketeater, veggmalerier og andre elementer i omgivelsene dine. 

På denne måten er selve fortellingen i spillet også en del av det store puslespillet. 
Jo mer av tårnet du utforsker, jo mer forstår du av hva som foregår. 

Elektromagnetiske puslespill 

Elektromagnetiske krefter er stikkordet for hva problemløsingen i Teslagrad handler om. 
Du må bruke magnetisme og andre elektromagnetiske krefter som du får i løpet av spillet, til å forsere ulike hindringer og overvinne utfordringer. 

Mesteparten av hjernetrimmen i spillet går ut på å finne ut hvordan du kan flytte på gjenstander slik at de åpner eksisterende veier eller lager nye ruter for deg til å komme deg videre på. 

I løpet av spillet tilegner du deg hjelpemidler som blant annet lar deg teleportere korte avstander, skape et magnetisk felt rundt deg selv, eller lade og spenne magnetpoler så gjenstander i spillbrettet enten tiltrekkes eller frastøter hverandre. 

Utfordrende og frustrerende 

De fleste vet hvordan positive og negative magnetpoler fungerer, men utfordringene i Teslagrad er likevel svært vanskelige. 

Det måtte mye prøving og feiling til før jeg klarte å komme med forbi hindringene i spillet og frustrasjonsnivået var til tider svært høyt. 
Kontrollene er ganske følsomme og det var derfor noen ganger et svare strev å navigere meg gjennom det store tårnet. 

Når du endelig har klart å løse gåten på hvordan du skal komme deg videre i spillet, er det irriterende å dø en rekke ganger før du faktisk klarer det, og jeg ble veldig ifrustrert ved flere anledninger der presisjon var viktigere enn selve problemløsingen. 

Når det er sagt ble jo følelsen av mestring desto større da jeg endelig klarte det — «epic win»-følelsen er et begrep som passer veldig godt her! 

En solid spillopplevelse 

I tillegg til å være spennende og utfordrende er også Teslagrad estetisk fint å se på. 

Håndtegnede spillmiljøer skaper et spesielt uttrykk som også forsterkes gjennom den visuelle historiefortellingen spillet baserer seg på. 
Det er mildt sagt lett å la seg fortrylle av spillverdenen du befinner deg i. 

Dessverre er det ikke lagt like mye sjel ned i lydporet som i grafikken, og det fremstår derfor som litt platt. 
Bakgrunnsmusikken er fin, men jeg synes Rain med fordel kunne ha lekt seg litt mer her, og skapt et dypere og større lydbilde. 

Dette er riktignok bare småplukk og ikke noe som er veldig ødeleggende for spillopplevelsen, for Teslagrad er gjennomført godt på alle andre fronter. 

Hvis du er glad i utfordrende plattformpuslespill så bør du få med deg Teslagrad — da vil du få en frustrerende, irriterende, krevende og veldig morsom spillopplevelse. 

Hvilke plattformpuslespill er dine favoritter? 
Diskutér i kommentarfeltet! 
