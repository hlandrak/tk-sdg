Morsomme old boys-møter
Van Morrison med duettplate. 

ALBUM: 
Van Morrison (69) er i støtet. 
I sommer kommer han til jazzfestivalen i Kongsberg, og nå utgir han en plate som plasserer ham på forsida av rockmagasinene igjen. 

Ideen bak dette albumet er å plukke ut noen ikke altfor kjente sanger fra Van Morrisons tidligere 34 studioalbum, som sangeren selv har valgt ut duettpartnere til. 
16 sanger, framført sammen med artister fra Josh Stone til Mavis Staples, fra Michael Bublé til Taj Mahal. 

Duettabum er på mange måter blitt soloalbumets fattige fetter. 
De er ment å skulle tilby noe ekstra i form av sensasjonelle møter. 
Men de blir oftest en slags showparade enn dype, personlige uttrykk, av den typen Van Morrison har skapt på sitt mest kreative. 

Albumet er velprodusert og melodiøst, men litt glatt i all sin eleganse. 
Morsomst er noen old boys-møter, med sangere som overraskende nok fortsatt er i sving; Georgie Fame, Chris Farlowe og ikke minst P.J. Proby, som deltar på...ja nettopp, «Whatever Happened To P.J. Proby», fra LP?en «Down The Road» (2002). 
Det er faktisk ganske morsomt. 
