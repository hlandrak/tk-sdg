Anmeldelse:Ephemera-Størksen med intim soloplate 

Hva sier cowboyen hvis du skyter hesten hans? 

ALBUM: 
Man blir fort glemt i dagens flyktige verden. 
Hvem husker Ephemera (døgnfluene), folkpop-trioen fra Bergen, som holdt på fra 1994 til 2004, med seks album, et par spellemannspriser og suksessrike konserter? 

De tre var Jannicke Larsen, Christine Sandtorv og Inger-Lise Størksen. 
Sistnevnte kommer nå med sitt første soloalbum, «All The Good Things», 11 sanger i den intime betroelsessjangeren. 

Innledningslåta, «If I Shot Your Horse», er en storfelt, lett freudiansk sang om en kvinne som lurer på hva cowboyen hennes vil si hvis hun skyter hesten hans. 
Vil han være like tøff, og framfor alt; vil han være hennes? 

Tolke det den som vil, sangen er spenstig arrangert med strykere og banjoklukking. 
Plata er fylt av lavmælte, fengende sanger, i et nakent, lett nostalgisk lydbilde. 
Størksen synger dvelende og fint. 

Hvis jeg gikk gikk forbi et leirbål og hun satt der med gitaren og sang, ville jeg utvilsomt satt meg ned og blitt der en stund. 
