Asus ZenBook UX305CA (Skylake)
Liten, lett og lekker PC - helt uten vifter. 

Den oppdaterte utgaven av ZenBook UX305 er en av modellene vi har gledet oss stort til å få på testbenken her i Dinside, og grunnen er enkel: 
Den har siste generasjon Core-prosessorer fra Intel. 

Vi rakk aldri å teste førsteutgaven, som fikk mye god omtale hos testere i starten av 2015 - både nasjonalt og internasjonalt. 

Stillheten selv 

Det dreier seg om en 13,3-tommer i ultrabook-segmentet, med tykkelse på beskjedne 12mm og vekt på 1,2 kg, med svært høyoppløst skjerm og fullstendig blottet for vifter av noe slag. 

Det høres ut som en ønskedrøm for de av oss som er lei av viftestøy, men før vi går nærmere i sømmene på PC-en skal vi ta en titt på de viktigste spesifikasjonene: 

Skjerm: 
13,3 tommer matt IPS-skjerm, 3200 x 1800 piksler oppløsning Prosessor: 
Dobbeltkjernet Intel Core m7-6Y75 (1,2 - 3,1 GHz) - vifteløs RAM: 
8 GB (som også er maks.) 
Grafikkort: 
Intel HD Graphics 515 Lagring: 512 GB SSD (M.2) Optisk drev: 
Nei Skjermutganger: micro-HDMI USB-porter: 3 x USB 3.0 Webkamera: 
Ja, 1Mpix Kortleser: 
SD/SDHC/SDXC Trådløst nett: 
Intel AC 7265 (802.11abgn+ac) 
Kablet nett: 
Nei Annet: 
Intel WiDi, Bluetooth 4.0 OS: 
Windows 10 Home Størrelse: 324 x 226 x 12,3 mm Vekt: 1,22 kg Pris: 
13.999 kr (Expert 9.12.2015) 

Vi tester altså den kraftigste utgaven av PC-en 

Prisene starter på i underkant av 8.000 kroner for rimeligste konfigurasjon, da med Core m3-prosessor, 128 GB SSD og full HD-skjerm - som heller ikke er spesifikasjoner å kimse av. 

Merk deg at selv om vårt testeksemplar er hvitt, så vil den konfigurasjon vi har testet kun være tilgjengelig som sort i norske butikker. 
Det er uansett en langt mer praktisk farge, mener vi. 
Selv om fettflekker ikke synes særlig lett på den hvite overflaten, vil nemlig skitt og smuss bli synlig langt tidligere her - for ikke å glemme de hvite tastene og pekeplaten. 

Solid sak 

Chassiset er av en lett metallegering som dekker både lokk, rundt tastaturet og bunnplate. 
Maskinen er godt oppstivet, og kvalitetsfølelsen er høy. 
Enkelte har bemerket at rammen rundt skjermen er tykk. 
Det er den da også, i hvert fall sammenlignet med Dell XPS 13, som koster to tusenlapper mer. 

To USB 3.0-porter samt minnekortleser sitter på venstre side. 
På høyre side sitter strøminntak, en USB 3.0-port, lyd inn/ut (minijack) samt en micro HDMI-utgang. 
Du må altså ha en spesialkabel eller overgang hvis du vil koble til vanlig HDMI. 
Dette, samt ethernet-port, er noe av det Asus har ofret for å gi deg tynnest mulig PC. 

Vi savner imidlertid en USB C-port. 
Dette er noe som allerede er på plass på flere PC-er i denne prisklassen. 

Skjermen løfter tastaturet 

En spesiell detalj ved konstruksjonen er at skjermen stikker nedenfor bunnplaten og løfter tastaturet slik at det blir lett skrånende. 
To små plastpunkter på skjermen fungerer da som føtter: 

Dessverre byr ikke disse på samme stødighet som gummiføttene på gulvplaten, og du kan dermed oppleve at PC-en skyves lett ut av posisjon på et glatt underlag. 
Noe stort problem vil vi likevel ikke påstå at det er. 

Vi skulle derimot ønsket oss at det var mulig å bøye skjermen enda noen centimeter bakover. 
Det hadde gjort den mer fleksibel i forhold til sittestilling. 
Nok en gang er det ikke snakk om store ankepunktet. 

Skjerm i toppklasse 

IPS-skjermen byr på et flott og skarpt bilde fra nær sagt alle vinkler, og takket være den matte overflaten er ikke gjenskinn noe problem. 
Den er bare lekker! 
Det er imidlertid verdt å merke seg at oppløsningen er så høy at du ikke kommer unna å skalere opp tekst og grafikk i Windows. 
Ikke alle programmer løser dette like bra, men det er mindre problemer med nyere programmer og apper. 
Les mer om problematikken her. 

Tastaturet er fast og fint, og bråker lite under bruk. 
Det er svært behagelig å bruke for lange skriveøkter. 

Men: 
Vi er ikke overbegeistret over av/på-knappen. 
Den ligger rett over backspace, og rett ved siden av slettetasten øverst til høyre, og er dermed for lett å trykke på i vanvare. 

Ellers er det lite å utsette verken på tasteturet eller pekeplaten. 
Sistnevnte støtter flerberøring, og fungerer for eksempel brillefint med tofinger-skrolling i lange nettsider. 

Brukeropplevelsen er generelt meget god. 

Det er en fryd å bruke en PC som faktisk oppleves som kjapp til de aller fleste oppgaver, men som ikke gir en eneste lyd fra seg - uansett belastning. 
Du slipper også å bekymre deg for å dekke til luftinntak, støv som tetter kanaler og lignende. 

Dette er ganske enkelt PC-fremtiden, i hvert fall om du gjør noen grep. 

For om McAfees sikkerhetspakke har en plass i PC-fremtiden, stiller vi oss tvilende til. 
Det blir fort mange advarsler om kreti og pleti, som kan forkludre et ellers meget behagelig Windows-miljø. 

Personlig har vi derfor avinstallert McAfee-pakken på våre egne PC-er, og kjører med den innebygde Defender-programvaren i Windows i stedet. 

Den har så langt vist seg å gi oss oppdatert og mer enn god nok beskyttelse. 

Gode ytelsestall 

Vi ble positivt overrasket over relativt høye ytelsestall fra Passmark. 
Prosessorytelse på 4.190 poeng er faktisk godt over snittet for denne prosessoren, og på høyde med Core i5-6300U - som normalt krever godt med vifteaktivitet under de tyngste operasjonene. 

Kombinert med en lese/skrivehastighet på SSD-en på rundt 450 MB pr sekund, snakker vi her om en PC som fikser det aller meste som er aktuelt å gjøre på en liten og lett maskin, inkludert tyngre grafikk- og videojobber. 

3D-grafikkytelsen er imidlertid noe begrenset, så dette er ikke noen PC vil ville valgt hvis gaming var en hovedinteresse. 
Til skole- og kontorarbeid, nett og sosiale medier, musikk og video, er den helt super. 

Og batteritiden? 
Den får godkjent. 
Nesten 9 timer med minimal belastning og 6 timer med kontinuerlig videoavspilling. 
Det skulle bety rundt 7-8 timer med lett, variert bruk. 
Merk at Asus selv sier at UX305 skal klare inntil 10 timer mellom hver lading. 
Vi antar at det da dreier seg om en av de litt enklere modellene med full HD-skjerm, som trekker mindre strøm enn i denne konfigurasjonen. 
Uansett helt OK batteritid. 

Konklusjon 

Vi har ikke så mange store innvendinger mot denne maskinen, den har oppført seg fint under testen, byr på god brukeropplevelse med null støy og relativt gode ytelser. 
Slik blir det en meget solid femmer av, og Anbefalt produkt-stempel fra Dinside. 

Les plussene og minusene under, og få samtidig med deg testene våre av Dell XPS 13, HP Spectre X360, Apple MacBook og svært prisgunstige Lenovo U31-70 før du slår til. 

I skrivende stund tilbys den testede konfigurasjonen kun på Expert. 
Du finner de andre konfigurasjonene på Prisjakt.no. 
