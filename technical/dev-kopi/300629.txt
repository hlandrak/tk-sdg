Anmeldelse:Emile The Duke - «Stuck In Traffic» 

Absurd jappefunk. 

ALBUM: 
Oslo-jappen Emile «The Duke» Aasen tok på seg den kommunale uniformen på «Aasen», hans Børretzen-aktige norskdebut. 

Den beinharde kontorrealismen står som en av de mest underholdende og underkjente norske utgivelsene av året. 

Han slapp så den sære, men ikke like minneverdige, «Plastiq Bag» i mai, og på årets tredje (!) plate er hertugen tilbake i corporate-modusen som han i utgangspunktet burde ha slått gjennom med i 2011. 

Det er kanskje en god grunn til at dette ikke tok av, for «business funk»-universet han opererer i er sært! 
De innerste tankene til en håpløs jappe over flåsete synthpop med Minneapolis-sprett. 
Særdeles godt låter det på «Talk Of The Town» og det tilnærmede tittelsporet «Stuck In Traffique». 

Produksjonen på «Stuck In Traffic» befinner seg et sted mellom Dâm-Funk og Pet Shop Boys, mens den nonchalante og tidvis tonedøve syngerappingen er en blanding av «Wham Rap» og webcam-dagbok. 

I lys av Vaulars overlegne «666 GIR» står nok ikke Emiles jappefunk like sterkt lenger, og han er fortsatt forbeholdt de spesielt interesserte - men humøret er like smittende som alltid. 
Før man selv aner det, sitter man i et grusomt slips under en altfor stor dress og rapper «I Don't Want 2 Die» inn i Motorolaen sin. 
