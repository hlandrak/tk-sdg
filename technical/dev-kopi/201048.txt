HTC One M9
Fortsatt en av de beste Android-mobilene, men konkurransen hardner til. 

HTC havnet i skyggen av Samsung under årets store mobilmesse i Barcelona. 

Sammenlignet med nye Galaxy S6 Edge, fremstod HTC One M9 som en mindre oppgradering med omtrent samme design og ingen store sprang hva gjelder spesifikasjoner. 

Men man skal som kjent ikke skue hunden på hårene, og når alt kommer til alt er årets toppmodell fra HTC en veldig bra telefon som er flaggskip-tittelen verdig. 

Topp design 

Kritikken kommer fort når en mobilprodusent ikke endrer designet på en toppmodell. 
Tredje generasjon av HTC One har omtrent samme utseende som de to tidligere modellene, med noen få justeringer her og der. 

Kjedelig? 
Absolutt ikke. 
One M9 er den desidert lekreste av dem til nå. 

Her får vi det nemlig beste fra de to forgjengerne, de skarpe kantene til One M7 og den glatte og buede baksiden til One M8, noe som gir en telefon som ligger behagelig i hånden samtidig som vi ikke er redde for at den glipper. 

Skarp nok skjerm 

Når det kommer til maskinvare, har HTC One M9 beholdt den samme 5-tommer store skjermen som foregående modell, med oppløsning på 1080p og ikke 2650x1440 som flere Android-modeller nå kommer med. 

Men ikke bry deg så mye om det. 
For en pikseltetthet på 441 ppi er rett og slett mer enn skarpt nok. 
Vi klarer i hvert fall ikke se noen forskjell i skarphet på normal betraktningsavstand. 

Ellers er skjermen flott å se på, lyssterk med fine farger og god innsynsvinkel. 
Den kunne dog vært bedre i sollys. 

God ytelse 

På innsiden sitter Qualcomms nyeste Snapdragon 810-prosessor og 3GB RAM. 

One M9 sprenger ingen rekorder i våre ytelsestester, men ligger helt i toppsjiktet som seg hør og bør. 
I bruk går alt smidig for seg, enten vi bedriver enkel surfing, bildeknipsing eller kjører grafikktunge spill. 

Vi opplever at telefonen blir varm ved intensiv bruk. 
Flere har rapportert om det samme, og den nye Qualcomm-prosessoren antas å være syndebukken. 

HTC jobber på spreng for å fikse problemene knyttet til overoppheting, og har allerede sluppet én oppdatering som skal løse feilen. 

Den ferdige programvaren til One M9 vil være klar når telefonen kommer i salg den 31. mars. 

Grei batteritid 

At vår testtelefon kjører uferdig programvare gjør det for øvrig vanskelig å være helt bastant hva batteritid angår. 
One M9 har forøvrig et litt større batteri enn fjorårets modell, 2840mAh mot 2600mAh for å være helt konkret. 

Vi merker imidlertid ikke noen enorme forskjeller i batteritid. 

I praksis måtte vi lade nesten hver eneste dag, noe som er helt kurant, men på ingen måter eksepsjonelt. 

Et par eksempler: 

På en vanlig arbeidsdag hvor vi ikke brukte telefonen så mye i jobbtida, og kun sjekket litt sosiale medier og knipset bilder på kvelden, var den på 27 prosent ved leggetid klokka 01. 

Så hadde vi en annen dag med jevn bruk hele dagen gjennom, 40 minutters Spotify-streaming, en timinutters telefonsamtale, flitting Twitter-lesing og en times spilling, var det tomt for strøm klokka 19.47. 

Nok av lagringsplass 

Mens Samsung for først gang noensinne har valgt å droppe minnekort-støtte i sin nye toppmodell, Galaxy S6, lar HTC deg stappe i minnekort på opptil 128GB. 

Enda bedre: 
Den interne lagringskapasiteten har dessuten økt i forhold til fjorårets HTC One M8, opp fra 16GB til 32GB. 

Nok lagringsplass bør derfor ikke være noe stort problem på HTC One M9, selv uten minnekort. 

Overlegen lyd 

Som i tidligere modeller har også One M9 den såkalte «Boomsound»-teknologien og byr på stereolyd direkte fra høyttalerne på telefonen. 

Hvis du ikke har vært bortskjemt med god lyd på mobilen tidligere, vil du nesten ikke tro dine egne ører. 
Hvis du først skal spille lyd fra mobilens høyttalere, finnes det ingen som er bedre. 

Bedre kamera 

HTC har alltid prøvd å skille seg ut på kamerafronten, med såkalte «ultrapiksler» i første One M7 og doble kameraer i One M8, uten å lykkes særlig godt. 

Med One M9 er det slutt på gimmicks. 
Her sitter det et mer tradisjonelt 20,7-megapiksel kamera med lysstyrke på f/2,0 på baksiden. 
Foran er det et 4-megapiksel kamera, riktignok det samme «ultrapiksel»-hovedkameraet som satt i de forrige modellene. 

Siden poenget med «ultrapiksel»-kameraet var at det skulle slippe inn mer lys, er det forsåvidt fornuftig å flytte det foran, slik at man kan ta bedre selfies i mørke omgivelser. 
Frontkameraet gjør en god jobb, selv i mørkere omgivelser. 

Hovedkameraet byr på sin side på langt mer detaljerte bilder enn før. 
Vi er langt mer fornøyde med resultatene sammenlignet med forgjengeren One M8, men det utmerker seg ikke som spesielt mye bedre enn konkurrerende toppmodeller. 

I noen situasjoner er det bedre enn for eksempel Apples iPhone 6 Plus, i andre situasjoner kommer det dårligere ut. 

I godt lys kan du få fine og skarpe bilder med riktige farger, selv om det har en tendens til å overeksponere og brenne ut de lyseste tonene, typisk himmelen og lys fra vinduer. 
Innendørs i dårlig lys er den imidlertid ganske middelmådig, ting blir kornete og ser ikke særlig bra ut. 

Her ser du hvordan HTC One M9 klarer seg i konkurranse med One M8 og iPhone 6 Plus. 

Som før går det smertefritt å ta bildene. 
Kamera-appen er fin, bildene kapres raskt og du har en rekke filtre og manuelle innstillinger å leke deg med. 

Brukervennlig Android 

HTC fortsetter å by på en av de aller beste Android-opplevelsene som finnes. 

One M9 kjører nyeste Android, 5.0 Lollipop, men ser og oppfører seg annerledes takket være HTC Sense versjon 7. 
Det er pent, rent og langt enklere i oppbyggingen enn for eksempel Samsung-telefoner. 

En av de store nyhetene i Sense 7 er «Sense Home», en widget på hjemskjermen som viser deg apper etter hvor du befinner deg og hvilken tid på døgnet det er. 

Du har tre moduser, hjem, jobb og ute. 
Etter hvert som du bruker mobilen, vil du da kanskje få typiske produktivitetsapper på hjemskjermen når du er på jobb, mens hjemme får du mer underholdingsapper. 

Det fungerer relativt bra, selv om det tok noen dager før våre mest brukte apper faktisk havnet i oversikten. 

Sense 7 har også fått en ny temafunksjon. 
I tillegg til å velge mellom standardtemaer, kan du ta et bilde, og så vil temavelgeren plukke ut farger, ikoner og skrifttyper står i stil med bildet. 
Ikke akkurat revolusjonerende greier, men artig for den som liker å holde på med sånt. 

One M9 har også fått den kjekke Lollipop-funksjonen «Smart Lock», som lar deg sette opp soner rundt såkalte pålitelige steder, som hjemme eller på jobb. 
Når telefonen befinner deg i de sonene, vil du ikke måtte låse den opp mer enn første gangen. 

Alt er ikke fryd og gammen med programvaren. 
Vi synes HTCs tastatur har for smale taster, så det er litt vanskelig å skrive på når man er på farten. 
Heldigvis er det bare å bytte til SwiftKey eller et annet tredjepartstastatur. 

Epost-appen fremstår også som utdatert sammenlignet med andre alternativer der ute. 
Blant annet kan du ikke sveipe å slette epostmeldinger som i Googles Gmail-app. 

Kalender-appen har heller ikke den flotte og oversiktige agendavisningen som Google Calendar etter hver har fått på plass. 
I Android kan du imidlertid bruke hva du vil, så du står fritt til å velge noe annet. 

Konklusjon 

Det er lett å komme med lovord om HTC One M9. 
Den har en rålekker design som oser av premium-følelse, ytelsen er god, skjermen skarp og fin og høyttalerne er i en klasse for seg. 
Android-løsningen til HTC er blant de aller mest brukervennlige. 
Kameraet er bedre enn før, men ikke på høyde med de aller beste. 

Men billig er den ikke. 
Her til lands har den fått en veiledende utsalgspris på 6.990 kroner. 
Det er det samme som Samsung Galaxy S6 med 32GB lagringsplass vil koste. 
Vi regner imidlertid med at prisen går ned etter hvert. 

For noen kan det likevel være et minus at One M9 ikke er så veldig annerledes sammenlignet med forgjengeren, som igjen var ganske lik forgjengeren der igjen. 
For der konkurrentene kan skilte med ting som fingeravtrykkslesere, buede skjermer, trådløs lading, har ikke HTCs toppmodell noe særlig ekstra. 
Samtidig er den ikke lenger en av få med eksklusiv aluminiumsdesign. 
Nå går til og med Samsung for metall. 

Uten de helt store forbedringene, kan HTC få det tøft med å selge One M9. 
Vi håper riktignok ikke det, for det er en ordentlig fin telefon, definitivt en av de aller beste Android-mobilene som finnes akkurat nå. 

HTC One M9 32GB 
