Anmeldelse:Gammel rocketante gjør comeback - mot alle odds 

Aunt Mary med ny plate og turné, 47 år etter starten. 

ALBUM: 
Enkelte ting bør forbli historie, og det gjelder ikke minst gamle rockeband med suksess. 
Det skal så mye til for å leve opp til fordums storhet at det kanskje ikke er verdt forsøket. 

Det rammer dessverre Aunt Mary med full tyngde i 2016. 

«Loaded» Aunt Mary fra Fredrikstad var ett av Norges første store rockeband, og særlig singelen «Jimi, Janis and Brian» (1971) og andrealbumet «Loaded» (1972) var en viktig del av den musikalske oppveksten til en hel generasjon. 

Det var progrock med to tjukke streker under. 

Etter «Janus» (1973) var det slutt, etter bare fire år, men bandet har dukket opp nå og da på livescenen. 
24 år etter «Bluesprints» overrasker de nå med et nytt album, «New Dawn», og norgesturné. 

Produsent er Ronnie Le Tekrø. 

Døde Det skjer virkelig mot alle odds. 
Vokalist Jan Groth døde i 2014 og trommeslager Ketil Stensvik gikk samme veien i fjor - etter at denne plata var spilt inn. 
Siden bassist Svein Gundersen ikke er med, er gitarist Bjørn «Krisa» Christiansen eneste mann tilbake fra originalbesetningen når bandet nå reiser på turné. 
Bernt Bodal, som spilte i gruppa Høst før han sammen med Kjell Inge Røkke slo seg opp som fiskemilliardær med American Seafoods i USA, er hentet inn på bass. 

Og - på vokal, mine damer og herrer, Idol-vinner Glenn Lyse! 

Utdatert Lyse gjør en heltemodig innsats, sjøl om han presser stemmen i overkant mye. 
Men jeg hadde ønsket at plata skulle være så mye bedre. 

Den største utfordringen for et band som ble født for snart 50 år siden er å ikke framstå som utdaterte. 
Jeg er redd det rammer Aunt Mary med - bokstavelig talt - heavy tyngde. 

Dette blir litt tunga ut av vinduet. 

Powerballaden Bare tre andre låter får tommelen opp her, paradoksalt nok en ny og omarbeidet versjon av «G Flat Road» fra «Loaded», som riktignok slutter brått og litt rart, Bowie-inspirerte «Soldadera» og, under tvil, powerballaden «Open Your Eyes». 

Her sitter produksjonen som den skal. 

De øvrige låtene er uten den kloa som kjennetegnet materialet på 70-tallet. 
Det er rått, men også klisjetungt, i overkant seigt og ganske forutsigbart. 
Låtmaterialet holder dessverre ikke mål. 

Trøsten er at de helt sikkert vil hente fram eldre, tildels gudbenådet materiale når de nå legger ut på turné. 

Starten går på Rockheim i Trondheim i kveld (fredag 12.2). 
Lillestrøm kultursenter får besøk lørdag 13. februar. 
