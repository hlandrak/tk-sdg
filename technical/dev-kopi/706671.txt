Den gode, tunge lyden fra 70-tallet
Retrorock behøver ikke å være en bra ting, men det hender den gjør jobben. 

Rival Sons: 
"Feral roots" (Atlantic/Warner) 

Vokste du opp med Led Zeppelin og Deep Purple, er det lett å savne den store lyden fra 70-tallet. 
Du kan alltids sette på en gammel plate, men det finnes ferskere alternativer. 

Et av dem heter Rival Sons og er fra Long Beach i California. 
Siden debuten i 2009 har de sakte, men sikkert klatret oppover listene. 
Tre år gamle "Hollow bones" endte nær toppen av den amerikanske hardrock-lista, og siden den gang har de turnert som oppvarmere for Deep Purple og Black Sabbath. 

I en skogshytte sør i Tennessee begynte vokalist Jay Buchanan og gitarist Scott Holiday arbeidet med det nye albumet. 
Deretter tok det dem sju måneder å bli ferdig, bosatt langt unna hverandre. 

Dave Cobb (Jason Isbell, Chris Stapleton, John Prine) er ingen opplagt tungrockprodusent, men han har fulgt bandet på de fire foregående platene. 
Innspillingene er gjort i to studioer; RCA i Nashville og i Muscle Shoals Sound i Alabama. 
Rival Sons kan sin musikkhistorie. 

Kvartetten teller i tillegg trommis Michael Miley som har vært med siden starten, og bassist Dave Beste som overtok for Robin Everhart i 2013. 

De åpner med energiske "Do your worst". 
Selve djevelen er på vei: 

See that stranger 

coming up the hill 

Though you don't recognise him 

I know your preacher will 

Mye handler om å vende tilbake til landet, inspirert av Buchanans flytting til et gammelt hus i skogene i Tennessee. 
I "Back in the woods" er han på flukt fra loven, men snart i trygghet blant skog og fjell bare han kjenner. 

Villmarken er også et sted der mystikken har overlevd, som i tittelkuttet "Feral roots": 

On the book where my page was torn, 

there are words that I don't understand. 

All my elders they tell me 

those ones were not written by human hands 

Selve tittelen kan vel oversettes med noe i retning av utemmede røtter, ville røtter. 

Ikke alt er like vilt her. 
"All directions" er en neddempet vise, og de opprinnelige heavyheltene hadde også sine rolige stunder. 
Hvem kan glemme Led Zeppelins akustiske "Going to California"? 
Eller Deep Purples søtladne ballade "When a blind man cries"? 
Til og med Ozzy hadde myke ting på menyen. 

De avslutter med "Shooting stars", en kampsang som kunne tilhørt den gamle menneskerettighetsbevegelsen. 
Det er ikke vanskelig å se for seg Staple Singers framføre den med gospelkoringen til Rival Sons i ryggen, en sommerdag i 1963. 

Mandag feiret amerikanerne sin årlige Martin Luther King Jr. Day, og også han ville likt ordene: 

My love is stronger than your 

hate will ever be 

My faith is deeper than your 

doubt will ever be 

My laughter is louder than your 

shouting will ever be 

My dancing is better than your 

marching will ever be 

Det er samtidig en del kutt på platen jeg får lyst til å hoppe over, i hvert fall når jeg har hørt dem noen ganger. 
De blir i kjedeligste laget. 
Til gjengjeld sitter åpningen og slutten som støpt. 

Beste spor: 
"Do your worst", "Back in the woods", "Shooting stars". 
