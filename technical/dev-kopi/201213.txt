Peugeot 308 GT:Mye for under 400.000 

Peugeot har lenge vært det mestselgende franske bilmerket i Norge, og denne bilen styrker dem. 

En av de seriøse konkurrentene til VW Golf heter Peugeot 308 - den oppnådde til og med å bli kåret til årets bil i Europa i fjor. 
Det manglet imidlertid en sportslig utgave, og nå varter den franske produsenten med løve-logoen opp med to på en gang. 

Egentlig burde vi si fire, for nye 308 GT kommer med dieselmotor og med bensinmotor - og i tillegg kan man velge mellom kombiutgave og stasjonsvogn i begge tilfeller. 

Ikke GTI? 

Vi har vært og kjørt dem og det vi lurte på var i utgangspunktet: 
Mangler det en bokstav? 
Hvorfor GT og ikke GTI, når Peugeot har stolte tradisjoner - som vi nylig utbroderte, med en real action-film, her på våre sider. 

Dessuten het vitterlig den direkte forgjengeren til denne bilen, som vi testet for bare et par år siden, nettopp 308 GTI. 

For krefter har begge versjonene godt med. 

308 GT med bensinmotor kan skilte med 205 hestekrefter fra sin turbomatede 1,6-liter, mens dieselversjonen henter 180 hestekrefter fra sin 2,0-liters HDI-motor. 
Men denne har til gjengjeld et dreiemoment på 400 newtonmeter mot bensinversjonens 285. 

Gå for stasjonsvogn 

308 GT passer etter vår mening absolutt best som stasjonsvogn og det er mer enn verdt tillegget på 10.000 kroner i forhold til kombi-versjonen, som er kortere, trangere og har dårligere bagasjeplass. 
I tillegg har stasjonsvognen, med sin akselavstand som er 11 centimeter lengre, en mer "voksen" oppførsel på veien - den opptrer enda mer stabilt, særlig i høye hastigheter. 

Den mest direkte konkurrentene til 308 GT vi kan komme på er Skoda Octavia RS, som du kan lese vår test av her. 

Tøffere ytre... 

Designmessig er GT en anelse sportsligere enn de andre versjonene av 308. 
Løven i grillen i stedet for på panseret, ekstra luftinntak i stedet for tåkelys, spesifikke felger («Nova» to-fargede 18-tommere), og doble (falske!) enderør indikerer på en tross alt diskret måte at det er en mer sportslig modell vi har med å gjøre. 

En tøff detalj: 
LED-retningsviserne gir lyssignal som rullerer mot utsiden, som for eksempel hos Audi. 

308 GT er også lavere enn vanlig 308. 
Den er senket syv millimeter foran og én centimeter bak. 

...og indre 

Interiøret er holdt i mørke fargetoner. 
Tak og vindusstolper er i antrasitt-grått, nesten sort. 
Setene har en kombinasjon av imitert skinn og Alcantara som standard, men kan også bestilles i skinn. 

Røde sømmer gir utvilsomt en sportslig piff på kupéen. 
Både seter, dashbord, dørpaneler og matter har røde sømmer. 
Aluminiumspedaler er også på plass. 

308 GT har såkalt i-Cockpit, som de andre 308, men rattet er unikt for GT. 
Det er trukket i perforert skinn, sydd med rød tråd og har også et GT-merke nederst. 

i-Cockpit igjen 

Vi har hatt mer tid til å vurdere i-Cockpit-løsningen, som Peugeot først introduserte med 208, og den har den fordelen at førermiljøet blir uvanlig ryddig og oversiktlig. 

Å ha instrumentene plassert over det lille rattet, slik at man ser instrumentene over, og ikke gjennom, rattet, er bra for å holde mer av oppmerksomheten mot veien, men det viser seg i praktisk for mange å være litt vrient å plassere rattet riktig. 

På samme måte har man fjernet nesten alt av knapper, og betjeningen foregår så å si utelukkende via skjermen. 
Denne løsningen bør nok videreutvikles med noen kort-betjeningsløsninger, for vi og flere med oss synes det er plundrete å måtte inn i menyene hver gang man for eksempel skal endre temperatur på klimaanlegget. 

Angående de av 308-egenskapene som ikke er spesifikke for GT-modellen, henviser vi til våre tester av 308 kombi og 308 stasjonsvogn. 

Fin på veien 

308 GT er veldig god å kjøre både med diesel - og bensinmotor. 
Den er enda bedre enn de mer moderate variantene vi har kjørt tidligere, og kombinerer komfort og kjøreegenskaper på en fortreffelig måte. 
Den understyrer lite og oppleves som stabil, effektiv og trygg på veien. 

Ingen i 

Men man må ikke ta den for noe den ikke er. 
Det er en grunn til at bokstaven «i» mangler. 
Så kommer det da også en GTI-versjon etterhvert, med merkbart mer effekt. 
Vi regner med at det dreier seg om motoren som i dag sitter i sportsbilen RCZ-R, der den yter 270 hestekrefter. 

308 GT er altså ikke hard og stiv som en sportsbil. 
I utgangspunktet låter ikke motorene spesielt sportslig heller, og derfor har man valgt å tilby muligheten til å gjøre den røffere via sportsknappen. 

Når det gjelder ytelsene er det ingenting å klage på objektivt sett og begge bilene - bensin- og dieselversjonen - sparker skikkelig fra. 

308 GT har GT-ytelser - noe som altså i våre dager ikke helt betyr GTI-ytelser lenger. 
308 GT med 205 hestekrefter klarer for eksempel 0 til 100 på 7,4 sekunder. 
Det er raskt, men kravene er blitt større 

Dieselversjonen klarer samme øvelse på 8,4 sekunder. 
Det er relativt skuffende når vi ser på konkurrentene og ikke så mye raskere enn den ordinære 150-hestersvarianten av samme motor. 

Den er derimot en god del kjappere i mellomakselerasjon takket sitt høyere moment. 
Dieselmodellen gjør dermed 80 til 120 på 5,5 sekunder, mens bensinmodellen bruker 7,4 sekunder. 

Skikkelig sportsknapp 

Nede ved girspaken finnes som nevnt en knapp der det står «sport». 
Når vi trykker på den, endrer GT merkbart karakter, og det er først med den inne den virkelig blir GT. 

Knappen aktiverer nemlig den såkalte Driver Sport Pack. 
Vi har tidligere snakket om den, for dette er noe Peugeot innførte på 308 som ekstrautstyr. 
På alle GT-versjonene er denne pakken standard. 

Med den får vi blant annet oppleve et instrumentpanel som farges hissig rødt, merkbart mer sporty utveksling på både gir og styring, bedre respons på gassen og i tillegg et lydbilde med mer sportslig karakter. 

Dieselmodellen, med automat som standard, får i tillegg hendler bak rattet for manuelle girskift. 

Endringen i lyd blir særlig merkbar på dieselversjonen - den gutturale knurringen ved gasspådrag gir et mer sporty inntrykk enn klassisk dieselknatring - men virker også noe kunstig. 
(Hvilket den jo også er...) 

308 GT koster 382.000 kroner i versjonen 1.6 THP kombi og 372.000 som 2.0 HDI kombi. 
Tillegget for stasjonsvognen er på 10.000 kroner, det er rimelig og anbefales. 
Er så totalpakken holdt under 400.000 kroner verdt pengene? 

Det mener vi så absolutt, for bilene er meget velutstyrt i utgangspunktet i tillegg til å by på meget gode ytelser. 
DAB+ er for øvrig standard. 

Av ting som må bestilles som ekstrautstyr nevner vi det heldekkende panoramataket, navigasjon, alarm, skinninteriør og eljustering av setene - og metallic lakk. 

Konklusjon 

Peugeot 308 GT er etter vår mening svært vellykket ut fra sine premisser, det vil si en bil som skal gi en mer sportslig og kraftfull bilopplevelse, men i siviliserte former. 
Det er altså ingen herjebil vi snakker om, men en rask, velkjørende bil som i tillegg, i stasjonsvogn-utførelse, vil kunne gjøre tjeneste som fullverdig familiebil for mange. 

For under 400.000 kroner betyr dette mye for pengene når man ser på totalopplevelsen. 

Peugeot satser 

Mye tyder på at de franske bilprodusentene har tatt seg kraftig sammen i det siste. 
Det måtte de. 
Renault og Citroën har satset på fornyelse, med bruk av merkenes iboende tradisjoner for å tenke annerledes som basis. 

Peugeot på sin side har videreført tradisjonen med å konkurrere mer direkte med tyskerne, men med sin spesifikke oppskrift i bunnen. 

Det er 308 et godt eksempel på. 
Ikke redd for å gå rett i clinch med den suverene markedslederen, Volkswagen Golf, har Peugeot samtidig innsett at de ikke har ressurser til utvikling og markedsføring som er på høyden med den tyske «sjefen». 

De har bestemt seg for å være bedre på visse ting, og bli så bra som mulig på resten. 

Som det har vist seg i tidligere tester, er dette faktisk veldig bra. 
Les for eksempel her vår forrige test av 308 stasjonsvogn. 

Og nå bekrefter de altså med GT. 
