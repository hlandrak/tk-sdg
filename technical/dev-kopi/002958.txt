Middelmådig Rihanna
Rihanna synger om vanskelige følelser på sin nyeste låt. 
Hør sangen her. 

Rihanna sitt nyeste album Anti skulle egentlig komme i fjor, men ser nå endelig ut til å være i emning. 
I forrige uke twitret hun at hun hørte på albumet med et par hodetelefoner til en verdi av 79 000 kroner. 
Singlene som den barbadiske superstjernen har sluppet har vært en brokete blanding av alt fra rolige "FourFiveSeconds" med Kanye West og Paul McCartney til hyper-aggressive "Bitch Better Have My Money". 
Som vanlig er det vanskelig å vite hva man skal forvente fra artisten som er bekreftet til Norge i juli. 
I begynnelsen av "Work" er det også vanskelig å forstå hva Rihanna sier. 
Stemmen er slentrende og guttural i starten, hvor refrenget repeteres en rekke ganger. 

Rihanna synger om å få en ny sjanse, men også om smertene av havarert kjærlighet. 
I bakgrunnen romsterer en beat som kunne vært hentet fra et gammelt spill på Nitendo 64. 
Artisten høres sterk og svak ut på samme tid når hun sier at det eneste hun ønsket var å få noe hun aldri hadde fått før. 
Rihanna synger også om at hun jobber hardt for holde på kjærligheten og refrenget er et mantra rundt samme tematikk. 

Forrige gang Rihanna og Drake samarbeidet var på den vellykkede Gil Scott-Heron remaken av "Take Care". 
Denne gangen høres ikke samarbeidet like bra ut. 
Drake sitt gjestevers er klassisk Drake. 
(Emo)rapperen beklager for å brette ut følelsene sine og han er en mester til å få frem det såre som ligger i å ikke vite hvordan man skal behandle den man elsker. 
Men akkurat det har vi strengt talt hørt før. 

Hva tekst og produksjon angår er låten rett og slett kjedelig, men vokalen til både Rihanna og Drake er såpass god at man velger å spille den flere ganger. 
Likevel er "Work" mange nivå under Rihanna på sitt beste. 
