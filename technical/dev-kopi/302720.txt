John Olav Nilsen melder sin tilbakekomst med en fin, typisk beskjeden singel
Siste nytt fra rennesteinen. 

LÅT: 
Disse tingene tar tid. 

Tre år har passert siden John Olav Nilsen sist gav lyd fra seg. 
Saker har riktignok hendt siden avskjedskonserten med den eminente gjengen hans – Frode Gryttens teaterstykke basert på Nilsens tekstunivers, det engelskspråklige synthpopprosjektet True ITC – men selv her har loddefjordingen beveget seg i skyggene, langt fra festens bedrøvede midtpunkt. 

Med den fine, typisk beskjedne singelen «Inn i min tid» melder han sin tilbakekomst. 
Ikke allverdens har forandret seg: 
Musikken låter fortsatt som et henslengt The Smiths, dandert med rustne synthesizere og frynsete chorus-gitarer. 

Gjengen har riktignok blitt redusert fra seks til to medlemmer, og skiftet navn til Nordsjøen. 

Det mest banebrytende ved «Inn i min tid» – sånn bortsett fra trommeslageren låter til å ha blitt erstattet med en maskin – er nemlig hvordan elementer i lydbildet virker å være inspirert av havet som befinner seg utenfor Bergen. 
Det er en større romfølelse her enn tidligere. 

Fra tid til annen skyller klangeffekter over både piano og Nilsens røst, sånn at det høres ut som de drukner i seg selv. 
Denne velviljen til subtil sonisk utforskning vitner om at musikken har hatt tid til å modne siden sist. 

Jeg er ikke like begeistret for teksten, som særlig innledningvis tenderer mot de nesten pinlig lettvinte motsetningene som er Nilsens store svakhet: 
«Som en hore med en glorie / Min lille engel, mitt lille fengsel». 

I sine vakreste øyeblikk låter imidlertid «Inn i min tid» som om 33-åringen virkelig brenner inne med noe. 
La oss håpe det slår ut i full fyr på den kommende fullengderen. 
