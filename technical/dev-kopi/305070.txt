Dette er forskjellen på pop og popkunst
Mektig - igjen - fra Ane Brun. 

ALBUM: 
Glimrende - og unisont kritikerhyllede 
- «It All Starts With One» (2011) markerte overgangen fra pop til popkunst for Ane Brun (39). 
Uttrykket befestes på oppfølgeren «When I'm Free». 

Syk Albumtittelen kan tolkes på mange måter. 
Personlig har Brun slitt med helseproblemer som satte henne ut i flere måneder i 2012/13 og gjorde at hun måtte avlyse en turné med Peter Gabriel i USA. 
Hun måtte hvile seg frisk. 

Det ble også starten på dette albumet. 

«Still Waters» handler om å roe ned, runde et nytt hjørne i livet og legge ting bak seg, mens flere sanger har et feministisk utgangspunkt. 

Det handler også om frihet. 

Medprodusent Albumet er skrevet og spilt inn i Stockholm, der Brun har holdt hus i mange år nå. 
Tomas Fröberg produserer som sist, men her sammen med Brun. 

De bygger videre på det fenomenale soundet fra «It All Starts With One». 
Den største endringa er at «When I'm Free» er mer bass- og rytmeinspirert. 

Bassen var - med ett unntak - fraværende på forløperen, her er den veldig til stede og bidrar til et spennende lydbilde. 
Det føles både større og tynge enn sist, og langt unna den gitar- og pianobaserte, akustiske stilen hun startet med. 

Jazz 
At bassist Daniel Berglund har bakgrunn fra jazzbandet Esbjörn Svensson Trio smitter tydelig over på flere av sangene her. 
Bassen føles som et hovedinstrument. 

På balladen «Miss You More» er det bassen hans som fører an og danner et slags ledemotiv. 

Tonbruket Berglund og resten av bandet Tonbruket, med pianist Martin Hederos (Soundtrack Of Our Lives) som det mest kjente medlemmet, gir Bruns skjøre og karakteristiske stemme den støtten den fortjener, og skaper et levende lydbilde som er varmt og kaldt på samme tid. 

Trip hop-influerte «Directions» heller mot det kalde, med John Erikssons (Peter, Bjorn & John) pauke i en viktig birolle. 
Mektig! 

Fortsettelse «You Lit My Fire» overrasker med en soul- og bluesaktig koring som gjør mye av låta. 

Østeninspirerte «Shape Of A Heart» minner mye om Anneli Drecker og hennes band Bel Canto, også vokalt, og glitrer med tekstlnjer som denne: 
«Though the shape of a heart is always the same / You can never be sure it fits your frame». 

Originalt 
Men først og fremst har Ane Brun sammen med produsent Fröberg skapt et lett gjenkjennelig eget sound du knapt finner maken til andre steder, og der stemmen - uansett staffasje - blir den viktigste bestanddelen. 

Det kalles originalt. 

Turné En norgesturné tyvstarter på Sentrum Scene i Oslo 10. oktober og fortsetter etter en pause til Bergen (29.10), Stavanger (30.10), Drammen (31.10) og Trondheim (1.11). 
