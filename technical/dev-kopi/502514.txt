Oppskrift på suksess
Spisekroken følger ikke trender. 
De serverer store porsjoner med solid tradisjonsmat, slik de har gjort i 22 år. 

Dagens rett er wienerschnitzel med poteter, kapers og black garlic sjy. 
En upretensiøs klassiker med en vri, som oppsummerer maten på Spisekroken. 

Her lages det tradisjonsmat på norske råvarer. 
Menyen er krydret med à la carte-retter som reinsdyrsbiff, kamskjell med persillerotpurè, og braiserte svinekjaker. 

Trippelmenyen er husets signatur. 
I denne menypakken får du servert tre forretter, én hovedrett og tre desserter. 
Kalvekjøttet er restaurantens spesialitet og menyens hovedrett. 
Men det er også lov å bytte den ut. 

– Torsken er min favoritt, svarer servitøren overbevisende nok til at vi bestiller en av hver. 

Servitøren anbefaler også at vi begynner med jordskokksuppen, som er en av de tre forrettene. 
Hun peker på den midterste skålen på planken. 
Den kremede suppen har en smaksfylde som løftes opp og frem av kraftig steinsoppolje, og linfrø og solsikkekjerner som gir suppen en knasende side. 

Det er behagelig med en varm start på måltidet, som tiner oss opp etter å ha gått ute i vinterkulden. 
I den neste skålen på Trippelmenyen vaker et ørlite stykke bakt Hardangerørret med chevre fra Haukeli. 
Fisken har deilig smak. 
Men smaken forsvinner i en kvass syrlighet fra spisskålen med sitron og tang. 

Plankens siste forrett er feldsalat med rømmedressing og en skive Santa Kristinaskinke. 
Retten minner mest om en sommersalat og virker malplassert på vinterstid. 
Retten er lite kreativ og menyens svakeste punkt, til tross for at den er bygget på kvalitet. 

Det er ofte et godt tegn når det blir stille rundt bordet. 
Da hovedrettene serveres kan man nærmest høre kokken plukke dillkvaster på kjøkkenet. 
Kalve-entrecôten fra Sogn er delikat og har en myk tekstur fra god marmorering. 
Kjøttet, som leveres av Gilde, har mye smak og serveres med en deilig anis- og timiansaus, søt gresskarpuré, bakt persillerot og salt, litt overkokt, brokkolini. 

Det er lett å forstå hvorfor kalvekjøttet er spesialiteten. 
Men også torsken imponerer. 
Fisken er saftig, flakende og serveres med et tilbehør som ikke står tilbake for noe. 
Blandingen av speltperler, syltet blomkål, jordskokkchips og dillsmørsaus har litt av alt. 
Og porsjonene er enorme. 
Blir du ikke mett her, blir du det aldri. 

Restauranten er fullsatt i kveld, men kjøkkensjef Bjørn Tenund tar seg likevel tid til å komme ut i salen for å fortelle hvordan han tilbereder speltperlene. 
Som en ekte norsk risotto, med løk og hvitvin, kremet til med parmesan mot slutten. 

Spisekroken er en sjarmerende og rustikk mini-restaurant. 
Her er det lurt å bestille bord i forkant, og innstille seg på en kveld som kan tøye grensene for intimsonen. 
Du vil bli innlemmet i samtalen til nabobordet, og det vil til tider føles som om hele restauranten er et eneste stort selskap. 

– Lokalet vårt på Straume er mye større, forteller servitøren da jeg spør om den nye avdelingen de åpnet i fjor. 

– Ellers er mye likt på de to restaurantene. 
Spisekroken på Straume serverer også lunsj, siden de følger Sartor Senters åpningstider. 

For meg som er glad i dessert er avslutningen på Trippelmenyen et høydepunkt. 
Fra kjøkkenet kommer tre skåler, med solbærterte med italiensk marengs, lakris- og sjokoladekrem med bringebærsorbet og et stykke Munkeby-ost med fruktbrød og puffet honning. 

Hver rett serveres med en egen dessertvin, fra Siciliansk Marsala til Sautern fra Bordeaux. 
Eller for deg som vil ha alkoholfritt, juice med svarthyll fra Ulvik Frukt & Cideri. 

Spisekoken har funnet en oppskrift som virker: 
Rør sammen et kunnskapsrikt personale med store porsjoner kjente tradisjonsretter. 
Tilsett en skvett med Ole Brumm-holdning av typen «Ja takk, begge deler». 
Og vips, så har du en restaurant fylt med fornøyde gjester. 

Restaurantbesøket gir i hvert fall meg følelsen av å ha fått verdi for pengene, og en hyggelig, avslappet kveld. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
