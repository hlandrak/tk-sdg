Ei som «slutta å vera mor»
ROMAN: 
Lars Ove Seljestad på sitt fornemste. 

Lars Ove Seljestad: 
Snøen stryk ut alle spor. 
Roman. 
101 sider. 
Aschehoug. 

Heimbyen og oppveksten er heile tida nærverande i oddingen Lars Ove Seljestad (1961, debut 2005) sine bøker, ikkje minst det industrielle Odda som ikkje lenger er, med arbeidsfolks daglegliv i yrke og på fritid, med fleire suter enn gleder, men alltid i vørdsam respekt og kjærleik til kroppsarbeidarane. 

Miljøet er det same gjenkjennelege også i ettervinterens «Snøen stryk ut alle spor». 
Denne stutte romanen er i sitt litle format og smålåtne tekstmasse ikkje stort meir enn ein fullvaksen novelle, men med si stillferdig mektige handling og kvardagskonkrete scenar den fornemste boka hans til nå. 

Det vesle her er av handling, speler seg ut over nokre få timar, vekselvis formidla gjennom ein sjuandeklassegut og mora hans. 
Det er ein mild snødag som går over i regn; guten syklar i bare t-skjorta fram og tilbake på kaien, mora står i vindauget i leiligheita og ser ut. 
Nå som faren er borte, er guten utstøytt av kamerat- og klasseflokken, og har si utrøytande hyre med å ta seg av heimen, veslebroren og mora. 

Mens ho har «slutta å vera mor» når nå faren ikkje lenger er der, orkar ikkje anna enn å vera ute på kveldar og netter «på fest», men vil helst vera aleine utan andre kring seg. 
Ho må alltid ha vore angstfull, blyg og redd, ikkje minst redd for å opna seg mot andre – inntil han som blei far til barna hennar, uendeleg varleg og tålmodig hjelpte og beskytta henne. 
Men nå er han ikkje her, og ho går i skamfull oppløysing. 

Det er Seljestads atterhaldne, usagde kunst å la vera å fortelja omstenda for det, men han er likevel kraftfull til stades i boka der guten minnest eit klassebesøk på smelteriet då faren styrde tappinga der, mens heile boka - eit lærestykke om sorg og utanforskap - er boren fram med språkleg økonomi og oppdemma kjensler. 

Lars Ove Seljestad har med åra skrive mange prosaforteljingar med utgangspunkt i heimstad og oppvekstmiljø. 
I «Snøen stryk ut alle spor» syner han kva for lyriske evner som kan forløysast frå smelteomnar og arbeidarstrok, og som alt lyrikkdebuten hans med med «Storspring» gav bod om i 2013. 
