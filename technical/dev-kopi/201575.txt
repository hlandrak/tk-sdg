Oppgradert Peugeot 508 RXH
Den er blitt bedre med friskere utseende og oppdaterte løsninger. 
Men på ett sentralt punkt skuffer hybrid-firehjulstrekkeren virkelig. 

Straks det står RXH på bakluka til en Peugeot 508, betyr det at dette er den høyreiste, mer påkostede og noe snobbete utgaven av familiebilen. 

Med 30 mm høyere bakkeklaring enn standard 508, konkurrerer den med biler som Opel Insignia Country Tourer og VW Passat Alltrack. 

Etter å ha vært på markedet siden 2011, fikk 508 sist høst en facelift. 
Les mer om prøvekjøringen av den her. 

Her har vi kjørt RXH, som er den firehjulsdrevne hybridutgaven av 508. 

Peugeot ønsker å posisjonere seg ytterligere up-market, som de selv ytrer det, og det betyr at nykommeren har fått ny familiegrill, nytt panser med mer horisontale linjer og nye lykter foran og bak. 
LED-lys er i vinden, og Peugeot har funnet plass til en bunt av dem på nykommeren. 

Se bilder av interiør og bagasjerom her 

Større endringer er det på innsiden av 508 RXH. 
Utstyr som ryggekamera og blindsonevarsler er kommet til. 
I tillegg er det ryddet brukbart opp og modernisert i midtkonsoll og dashbord. 

Berøringsskjerm 

Mange av de tradisjonelle knappene er fjernet, og funksjonene er i stedet plassert i en ny berøringsskjerm. 
Likevel har de holdt den gamle «skuffen», hvor du blant annet finner knappen til ESP-systemet og betjening av head-up-display. 

Samtidig kunne vi ønske oss noe mer oppbevaringsplass i kupeen. 
Særlig mellom forsetene er det noe vi savner. 

Da 508 først kom imponerte den med sitt pene eksteriør, påkostede interiør, romslige plass og høye kjørekomfort. 
Hybridløsningen fremsto som fiffig, fordi dieselmotoren trekker forhjulene, og el-motoren trekker bakhjulene. 
I tillegg kunne den vise til lavt CO2-utslipp og lavt forbruk. 

Dessverre imponerer den ikke like mye i 2015. 
Misforstå ikke! 
163 dieselhester og 37 elektriske hestekrefter (totalt 200) gir et bra skyv, for all del. 

0-100 km/t skjer på 8,8 sekunder og toppfarten er 213 km/t. 
Poenget er mer det at bilen hverken er så miljøvennlig eller gjerrig som den burde være. 

Inntil fire km elektrisk rekkevidde er ikke nok til å imponere lenger. 
Heller ikke CO2-utslipp på 104 g/km eller et snittforbruk på 0,4 liter pr. mil. 

Særlig ikke når biler som Mitsubishi Outlander PHEV kan klare 52 km elektrisk, og kan vise til CO2-utslipp på kun 44 g/km og forbruk på 0,19 liter pr. mil. 

I tillegg kommer snart hovedkonkurrenten VW Passat i en ladbar hybrid-utgave. 

Mindre bagasjerom 

Nevnte vi at du også må ta med at bagasjerommet på 508 RXH er mindre (400 liter kontra 560 liter) enn på vanlig 508? 

Men om vi skal legge godviljen til, så må vi si at 508 RXH ser bedre ut. 
Komforten er bra og kjørefølelsen er god. 

Likevel er det ikke til å komme fra at den virkelig taper terreng til konkurrentene. 
Vi får heller tro at den neste 508 som kommer tilbyr samme bil med ladbart batteri og enda mer imponerende prestasjoner, forbruk og utslipp. 
Kanskje den blir like imponerende som 308 SW? 
