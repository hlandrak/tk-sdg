Norsk kvinnehistorie for den som har det travelt
Åtte av ti biografier som gis ut i Norge i dag, handler om menn. 
Dette syntes Breen og Jordahl var for ille, og derfor har de samarbeidet om å lage denne tegneserieboka om 60 norske kvinner. 
«Norsk kvinnehistoriefor deg som har det travelt» lyder undertittelen. 
Dette er virkelig for dem som har det travelt. 
Hver kvinne får sine 2-4 sider. 
Det føles ut som en slags speed-dating. 
Ikke før man har rukket å lese litt om en kvinne, er det videre over på neste. 
Kanskje litt for fort etter min mening. 
Det er flere ganger jeg tenker at denne kvinnen skulle jeg gjerne lest mer om. 
Samtidig er man jo blitt advart: 
Dette er en bok for dem som har det travelt. 
Og kanskje er det nettopp en god ting at boka gir leseren en smakebit på alle de grepa kvinnene som har levd og gjort sitt for kvinnesaken i dette landet. 
Den evner å pirre nysgjerrigheten, så er det opptil leseren å oppsøke videre litteratur om kvinnene. 
Og om ikke, så har den i hvert fall gitt en oversikt. 

Det er en spenstig og til tider morsom bok, men boka mangler den snerten som forfatternes tidligere samarbeidsprosjekt, F-ordet, hadde. 

Det er som om «60 damer du skulle ha møtt» prøver å være like kul, men ikke får det helt til. 
Hva man får vite om hver enkelte kvinne er dessuten ikke alltid like interessant. 
Enkelte ganger kan det nærmest virke som om det man får vite om en kvinne bare er fyllstoff fordi forfatterne ikke fant noe mer interessant å fortelle om vedkommende. 

Det er også kvinner jeg savner. 
Hvor er for eksempel Hanna Resvoll-Holmsen, Norges første kvinnelige naturverner og en pioner innenfor botanikk og realfag i akademia? 
Det er en skam at hun ikke er med! 
Det er klart det ikke er plass til alle, men enkelte av de omtalte kvinnenes meritter blekner i forhold til hennes. 
Dessuten virker det litt rart å bruke så mange sider på Sonja Henie når poenget med boken er å fremheve de som er tilsidesatt i historien. 
Alt i alt et spennende prosjekt, men med et ujevnt resultat. 
