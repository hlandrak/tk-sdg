Iron Maiden:Fortsatt verdens største kultband 

Mayanske dødsritualer, eksploderende luftskip og Robin Williams’ klovnetårer. 
Dette kan kun bety én ting: 
Iron Maiden er tilbake. 

Alt er som det skal være når Iron Maiden slipper nytt album. 
Vokalist og pilot Bruce Dickinson flyr fansen til forhåndslytting i sin Flight 666, engelske rock— og metalblader står i kø for å geniforklare albumet i spesialutgaver, låtene strekker seg så langt at de fyller en basketomgang, og tekstene geleider deg til Wikipedia-artikler du ikke trodde eksisterte. 

Vi snakker om bandet som fortalte Aleksander den Stores liv på åtte minutter i "Alexander the Great", og brukte 13 minutter på å gjøre Samuel Taylor Coleridges’ dikt "Rime of the Ancient Mariner" til storslagen teatermetal, og nå har de satt ny pers i lengde. 

En 18 minutters tragedie 

Avslutningssporet "Empire of the Clouds" er skrevet av vokalist og renessansemann – han driver også med fekting, barnebøker og togdokumentarer – Dickinson, og handler om det britiske luftskipet R101s tragiske endelikt brennende med snuten ned i fransk jord i 1933. 
Sangerens dramatiske pianotema hopper i førersetet, og presser bandets tre gitarister i baksetet. 
I hvert fall for noen stakkede minutter, før de får kjøre så fort de bare vil mot låtens klimaks. 

Resultatet er den mest overraskende og friskeste låten Iron Maiden har gjort siden de etablerte seg som en gigant på 80-tallet, og gjennom 18 minutter gjenoppleves luftskipets tragiske siste reise slik kun en Iron Maiden-låt kan få det til. 

Denne evige streben etter å skrive lange låter straffet seg på forrige album, The Final Frontier , men på The Book of Souls har det en overraskende effekt: de lengste låtene er albumets høydepunkter, og "Empire of the Clouds" er albumets beste låt. 

River ut sitt eget hjerte 

Like så er tittelsporet "The Book of Souls" et mektig samarbeid mellom tredjegitarist Jannick Gers og bandsjef Steve Harris. 
Vi får nesten 14 minutter fokusert riffing, bygget rundt en tekst om mayanske dødsritualer. 
Låten åpner med "Sacrificies buried with kings/accompany them on a journey with no end", og et knapt kvarter føles det helt naturlig å synge allsang til tekstlinjen "Mass exodus and plant life destroyed". 

Iron Maiden gjør slikt med deg. 
Teksten knyttes videre til platens covertegninger, som blant annet består av bandmaskot Eddie som river ut sitt eget hjerte som det ultimate offer. 
Vi er langt unna helgens MTV Video Music Awards, som du sikkert skjønner. 

Hør ukas spilleliste: 

Halvannen times tung seilas 

Høydepunktene er voldsomme og langstrakte, men Iron Maiden har også laget låter som forsvinner i glemmeboken så snart det verste oppstyret rundt albumet har lagt seg. 
"Death or Glory" og "Speed of Light" er middelmådige, pregløse komposisjoner, og for å hoppe på det enkleste argumentet av dem alle: de kunne kjapt vært kuttet for å lage et sterkere enkeltalbum. 

For 11 låter over 92 minutter og to CD-er er en tung seilas, og det 35 år gamle skipet knirker i sammenføyningene her og der. 
The Book of Souls er et sterkt Iron Maiden-album, men det er ikke perfeksjonert som Piece of Mind (1983) eller Seventh Son of a Seventh Son (1988). 

En sann fornøyelse 

Knirkingen til tross, det er som oftest en sann fornøyelse å høre gjennom The Book of Souls. 
Hør bare midtempo-drivet på Robin Williams-hyllesten "Tears of a Clown", den avsluttende Dave Murray-soloen på "The Man of Sorrows", og ikke minst det oppløftende åpningskuttet "If Eternity Should Fail". 

Sterke bevis på hvorfor Iron Maiden har vært verdens største kultband i 35 år. 

Les flere av ukens anmeldelser her: 

Trenger du tips til nye TV-serier? 
