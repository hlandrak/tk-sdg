Godt grep på detaljene
Hun er utdannet som jazzvokalist, men liker å blande ulike sjangre. 

Den gang man lyttet til album i platesjapper, var førstesporet viktig. 
Likte du det ikke, gikk du gjerne videre til en annen plate.Benedikte Kyvik ville man fortsatt å lytte til. 
"Who when what and how" er et flott åpningskutt, der blåserne drar deg inn i låten. 
Hun synger tøft, og koringen står i stil. 
Fine detaljer dukker opp, som noen pianotoner, en vandrende basslinje og besøk av en akustisk gitar. 

Jeg er mer usikker på spor nummer to. 
Det er noe nær umulig å overgå originalversjonen av R.E.M.-sangen "Everybody hurts", men Kyvik trekker låten inn i sitt eget spor. 
Hun liker å blande jazz, folk, soul og pop, enten det er egne eller andres sanger. 

Som komponist bruker hun franske Stéphane Détrez, som også har produsert debuten. 
"Puppet on a string" har gitt navn til platen, men vi snakker ikke om sangen som barbeinte Sandie Shaw sang i Melodi Grand Prix i 1967. 
Litt synd, for det hadde vært gøy å høre Kyviks versjon. 

Intime "French waltz" kommer mot slutten, fulgt av "Wild child". 
Den framføres også tett innpå lytteren, og hun er god til det. 

Av det friskere slaget er Katy Perrys "I kissed a girl". 
I Kyviks nedstrippede versjon gjør hun sangen til sin egen, slik det skal gjøres. 

"Come and fine me" er også et kutt å merke seg, ikke minst på grunn av innpakningen. 
Lekkert gjort. 

Benedikte Kyvik er opprinnelig fra Haugesund, men har bodd i en årrekke i Stavanger. 
Nå har hun flyttet til Oslo og jobber med å finne et plateselskap. 
Hun fortjener å spres, og foreløpig finner du platen i butikker her. 
Gjør som i gamle dager, gå inn og lytt til første kutt. 

Beste spor: 
"Who when what and how", "Come and find me", "French waltz". 
