Et lykkelig samarbeid
Tre timer med musikk fra Mozart til Maria Schneider, Thad Jones og Konrad Øhrn var resultat av et fruktbart samarbeid mellom KSO og UiA 

Kristiansand Symfoniorkester og musikkstudenter fra UiA Ledelse Adam Grüchot (orkester) og Eckhard Baur (storband) Kilden Konsertsalen og Multisalen 

Vi må vel kunne kalle det en helaften, det musikalske eventyret som foregikk i Kilden torsdag kveld. 
Musikere fra KSO og studenter fra UiA dannet først et strykeorkester på 30 musikere, sånn omtrent halvparten fra hvert hold. 

Disse fremførte Bela Bartoks ytterst krevende Divertimento for strykere fra 1939, dernest komposisjonsprofessor Konrad M. Øhrns Konsert for to fløyter og strykere fra 2013. 
Så ble strykerne supplert med de nødvendige blåsere og det var duket for Mozarts Haffner— symfoni. 
Da siste tone lød og konsertmester og dirigent Adam Grüchot slo av, var det fem minutter til neste konsert, også med studenter fra UiA og musikere fra KSO, men nå i storband-formasjon. 
18 musikere på podiet i Multisalen gav til beste et nesten halvannen timers program med tittelen Giganter i Big Band Jazz, ypperlig ledet og introdusert av Eckhard Baur. 

En fellesnevner for det omfattende programmet var humor, eller humør. 
Det Mozartske humør kom meget godt frem under Grüchots ledelse av et nesten ubegripelig samspilt ensemble på tross av prosjekt-statusen. 
Førstesatsen ble noe vel høytidelig og treg, men så ble sistesatsen desto galnere med et vanvittig tempo, som samtlige musikere mestret med bravur. 

Bartoks Divertimento ble glitrende flott spilt, og verket kan vel gjerne regnes for litt av en svenneprøve for unge orkestermusikere. 
Å la Øhrns doble fløytekonsert komme etterpå, blir litt som å la Øhrn hoppe etter Wirkola. 
Men ok, det var musikantisk musikk, velklingende og morsom, duetten mellom de to fløytesolistene tok noen ganger en ytterst humoristisk vending, jeg måtte tenke på Nøtteliten som bor i toppen av et tre, eller Katteduetten av Rossini. 
Ypperlig spill av Monika Konstantynowicz og Katarzyna Kaminska. 

Og humor ble det sannelig også i Multisalen når Eckhard Baur lot det velklingende storbandet fremføre en komposisjon av ham selv inspirert av den gangen han som altergutt i en syd-tysk kirke sammen med andre altergutter prøvesmakte prestens altervin. 
Med musikk av Thad Jones, Maria Schneider, Sonny Rollins og Bill Holman – blant andre – fikk vi oppleve en rekke dyktige solister og et storband som ikke var helt glattpolert. 
Men moro var det. 
Et lykkelig samarbeid innbyr til fortsettelse, i alle fall sett fra publikums side. 
