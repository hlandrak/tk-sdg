TEST:POPnano DB456 DAB+/FM-lommeradio 

Mindre enn de fleste, men er den liten nok? 

Vi har lenge etterlyst virkelig som DAB-radioer som kan konkurrere med knøttsmå FM-radioer til litt over hundrelappen. 

Det er jo nesten ikke måte på hvor liten en FM-radio kan bli i dag. 
Silicon Labs skilter med det de påstår er den minste av dem alle: 
Tiny Si4708 måler bare 6,25 kvadratmillimeter. 

Må være stort 

Samme utvikling har vi dessverre ikke sett når det gjelder DAB-radioer. 
Her ser det ut til at et relativt høyt strømforbruk foreløpig setter grenser for hvor smått det kan bli. 

Dermed må vi greie oss med forholdsvis store radioer for at de skal vare en stund uten oppladning. 

Radio i mobil er jo nærmest en selvfølge, men ingen mobiltelefoner vi kjenner til har DAB eller DAB+ integrert foreløpig. 

Radio fra Andersen 

Da vi for en uke siden testet Senz SPDS114, en forholdsvis liten modell med høyttaler, ble vi ikke helt fornøyd: 
Ledningen til øretelefonen fungerte nemlig ikke særlig godt som antenne, og det å ha den lange piskantennen ute mens vi ruslet rundt i byen og hørte på Ukeslutt, var ikke særlig praktisk, for å si det forsiktig. 

Denne gangen prøver vi POPnano DB456, som selges for 499 kroner. 
Radioen importeres av Hans Christian Andersen - for mange en kjent stemme fra både NRK P3 og nå sist NRK Østfold. 

Andersen har vært en pioner på DAB-radio i Norge, og startet tidlig med import av digitale mottakere. 

Her fungerer ledningen! 

Det er nok best at radiokjendisen ikke sier noe til Apple om navnet han har valgt på denne litt store fyrstikkeske-radioen. 
For også iPod nano har radio, om enn i FM-format. 

POPnano har ikke høyttaler, og du er dermed henvist til hodetelefoner. 
Og hurra! 
Her fungerer ledningen faktisk som antenne, og vi opplever ikke lenger den karakteristiske boblingen som ofte plager radioer av denne typen. 

Enda mer imponert ble vi da vi tok en tur ned i jobbens underjordiske garasje. 
Her har vi tidligere opplevd ustabil dekning, men Popnano greide seg godt også her. 
I et rom omgitt av betong på alle sider samt tak og gulv måtte den gi opp. 
Lyden ble gradvis borte, uten ulyder slik tilfellet dessverre er med altfor mange andre DAB-radioer. 

Knall lyd med gode lurer 

Også lydkvaliteten er overraskende god. 
Ørepluggene som følger med er bare greie, og dessuten ikke merket for høyre og venstre kanal. 
Kanskje produsenten mener at lyden er så dårlig at det er ett fett? 

Sammen med et par Sennheiser Urbanite ble lyden rett og slett imponerende til en slik liten sak å være. 
Den hadde ingen problemer med å drive de velvoksne klokkene. 
Høyt ble det ikke, men lyden holdt mål hele veien. 

Kanskje er det slik at noe av plassen er brukt til en anstendig forsterker. 
Noe vi bare kan bifalle. 
Men pass på å skru av DRC (Dynamic Range Compression) og sette equalizeren (tonekontrollen) til «normal», slik at musikken høres naturlig ut. 

Stasjoner kan ikke lagres 

Dessverre kan du ikke lagre favorittstasjoner på denne radioen. 
Det betyr at du må spole deg gjennom samtlige tilgjengelige stasjoner for å komme til den eller de stasjonene du liker best. 

Dette er litt upraktisk, og vi synes nok POP burde kostet på seg et lite minne. 

Radioen har som de fleste andre DAB/DAB+-radioer også FM. 
Eksemplaret vi fikk låne er rosa, men den kan også fås i gul, hvit, magenta, oransje og svart. 

Bortsett fra at vi mest av alt ønsker oss en DAB-radio i et virkelig lommeformat (takk til lesere som har kommet med mange gode forslag), så er POPnano en kvalitetsradio som er lett å ta med seg. 
