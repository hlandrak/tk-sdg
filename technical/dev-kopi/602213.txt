Julestjernen over alle julestjerner
Det er julesangere i hver kirke og hvert kulturhus om dagen. 
Men det ér og blir noe spesielt med Sissel Kyrkjebø. 

Jul og Sissel hører liksom sammen. 
Hun har hatt en lang og brokete karriere – fra pauseinnslag i "Melodi Grand Prix" til internasjonal stjernesopran og gjestesanger med Plácido Domingo og Warren G. – men kommer alltid hjem til høytiden. 
Bare i kveld gjør hun to konserter på rappen i Kilden. 

Åpningsnummerne har riktig nok fint lite med jul å gjøre. 
The Bellamy Brothers' "Let Your Love Flow" er en real voksenpop-sviske og "Kjærlighet" er, vel, en av de låtene Sissel alltid vil bli forbundet med. 
Hun synger den mer avslappet og med større varme nå enn for 30 år siden. 
Og med den svenske folkevisen "Koppången" kommer også julestemningen sigende. 

Sissel Kyrkjebø er et av disse svært få menneskene som virker født til å stå på en scene. 
Ikke bare er det umulig å tenke seg en sur tone fra munnen hennes, men selv måten hun fører seg på har en egen eleganse og verdighet. 
Desto mer avvæpnende blir det når hun tøyser mellom slagene. 
"Bob, bob, bob," er Sissels kommentar til at hun velger å synge "Summertime" på en julekonsert. 

Hun gjør andre odde valg også. 
Roy Orbisons "In Dreams", for eksempel, fremfører hun som om den var en hvilken som helst nattasang. 
Sissel kan umulig ha sett filmen "Blue Velvet", tenker vi som stadig har mareritt om den. 

"Jingle Bells" gir det ellers smakfullt tilbakeholdne firemannsbandet muligheten til å breie seg litt, og mens hovedpersonen er ute for å skifte kjole, synger de tre fabelaktige britiske koristene hennes en ordentlig rørende "Happy Xmas (War Is Over)". 
Og etterpå setter Sissel skapet på plass med en liten triumf av en "My Tribute (To God Be the Glory)". 
Den høye sluttonen treffer en samlet sal midt i hjerterøttene. 

Til slutt rundes konserten av slik alle julekonserter skal rundes av: med en høystemt "O helga natt" og en "Deilig er jorden" hvor vokalisten kan overlate store deler av sangen til sitt takknemlige publikum. 

Julen er herved å anse som grundig sunget inn. 
