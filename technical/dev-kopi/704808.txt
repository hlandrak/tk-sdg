«NHL14» – Fra isen til bokseringen
Isolert sett holder NHL 14 høy kvalitet. 
Hockeyinteresserte kommer til å kose seg med alle mulighetene spillet gir. 
Men sett opp mot de siste årenes utgaver, er ikke NHL 14 noe klart steg i rett retning. 

Da tenker jeg først og fremst på det som foregår på isen. 
For selv om karrieremulighetene er klart oppgraderte, handler jo et ishockeyspill først og fremst om det som skjer på isen med kølle og puck. 
Og der er forbedringene minimale. 

Av en eller annen grunn har EA Sports valgt å vektlegge det fysiske spillet i denne utgaven av den populære ishockeyserien. 
Resultatet er en spillmotor som fører til ekstreme taklinger og slåsskamper – nesten hele tiden Spektakulært? 
Ja. 
Realistisk? 
På ingen som helst måte. 

Når målvaktene fortsatt beveger seg keitete og intelligensen til lagkameratene heller ikke når nye høyder (når vi kontrer to mot én setter jeg pris på at medspilleren min plutselig ikke finner ut at han skal bytte), er ikke årets utgave av den populære NHL-serien helt den oppgraderingen vi håpet på. 
Av isen, derimot, har spillet tatt store steg. 
Det er det morsomt å skape din egen ishockeystjerne og følge stjernestigen oppover. 
Det er morsomt å bli intervjuet etter hver kamp. 
Det er morsomt å begrave eller rose lagkamerater, trenerteam eller seg selv – alt etter som – spesielt når svarene du gir har innvirkning på egen popularitet og karriere. 
Slike ting er med på å trekke opp helhetsinntrykket. 

EA Sports har laget ishockeyspill i over 20 år nå. 
Kvaliteten er blitt så høy og realismen så stor at forbedringene som gjøres fra år til år er minimale. 
Er du superinteressert, er dette et spill for deg. 
Er du middels interessert og bare vil spille ishockey, går egentlig NHL12 eller NHL14 for det samme. 
