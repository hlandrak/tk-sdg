Plukker opp tråden der de slapp den
Comebacket til Cloroform er en leken halvtime, tøff som bare det. 

Det er gått hele ni år siden albumet "Clean" fra Cloroform kom ut, uten at medlemmene har ligget på latsiden av den grunn. 
John Erik Kaada gir ut soloplater og samarbeider med Mike Patton, Øyvind Storesund spiller med Frode Gjerstad og Kaizers Orchestra og Børge Fjordheim dukker opp overalt. 
Nå er de tilbake i Cloroform-kjeledressene, med sju låter av det spreke slaget. 
Stavanger-bandet har bygd sin egen bås, med materialer lånt fra rock, jazz og fønk. 
Mye handler om å ha det moro. 
Bare hør "Squeeze", skeinende avsted som et løpsk vorspieltog drevet framover av kjennskap til hvordan instrumenter kan brukes. 

Andre steder skinner filmmusikk-kompisten Kaada gjennom, som på "Pelican sunrise" – før de finner ut at det er på tide å skjære litt i melodien. 
Det er slik vi vil ha dem. 

Beste spor: 
"Beach buns", "Squeeze", "Walk, don't walk". 
