Bergans Skarstind 40l
Pris: 849 kr, XXL 

Sekken er bygd opp på samme måte som flere av konkurrentene, med en netting som sitter inntil ryggen. 
Denne, sammen med meiser, holder selve sekken unna ryggen, som gir rom for luftavkjøling. 

Den sitter godt og stabilt på ryggen, og vi blir ikke klamme i ryggen takket være den nevnte nettingen. 

Også denne sekken er smal i toppen og du skal ikke pakke med deg store ting før du vil krige de ned i hovedrommet. 
Sekken har ikke massevis av lommer på utsida; en stor midt på, og to relativt dype på hver side. 
Faktisk er de så dype at vi måtte ta av sekken for å få tak i vannflaska. 

I tillegg har den en lomme på den ene hofteselen og en reim til å feste bagasje på den andre – og flere ekstra stikk og reimer på utsida av sekken. 

Sekken har lett justerbare brystreimer, men vi syns skulderreimen sitter litt tett, og det er lett at de gnager litt på både nakke og kragebein. 
Sekken har litt mindre padding på selene en fler av konkurrentene – uten at det går utover bærekomforten, det blir mest en smakssak. 

Sekken virker å ha god plass i selve hovedrommet, men føles likevel liten til å være en 40 liters sekk. 
I bunnen av sekken er det en ekstra glidelås, som skal gi deg enkel tilgang til nedre del av hovedrommet. 
Glidelåsen går opp i en halvsirkel fra hver kant. 
I teorien en kjempeidé, men når man faktisk skal bruke glidelåsen går det ikke akkurat sømløst. 
Glidelåsen er tung og trå og åpne og vi fikk noen svetteperler på nesa i gjentatte forsøk på å åpne lommen og ta ut noe som helst. 

Sekken framstår som solid, og vi tror den hadde tålt noen dråper. 
Vi kunne imidlertid ønske at den hadde kommet med et ekstra regntrekk, for spesielt lommene på utsida av sekken er svært lite vannavvisende. 
