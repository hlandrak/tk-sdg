11 av årets beste sanger
Sangene til Jason Isbell er veldig spesifikke. 
De utspiller seg i de amerikanske sydstatene og handler om mennesker — eller i hvert fall mennesketyper - Isbell kjenner, forstår og bryr seg veldig om: hun som fikk barn alt for tidlig, han som aldri kom seg bort fra stedet han ble født, paret som ikke lenger har noe å snakke om. 
Alle sammen må leve med valgene de en gang tok. 
Storheten i Isbells låtskriving ligger i hvor universelle han klarer å gjøre disse spesifikke skjebnene. 
De kunne like gjerne ha vært deg eller meg. 
Jason Isbell fikk sitt gjennombrudd med «Southeastern» i 2013. 
Sammenlignet med det albumet, som langt på vei var et oppgjør med låtskriverens egen selvdestruktivitet, oppleves «Something More Than Free» mer utadvendt i både form og innhold. 
Melodiene er sterkere, arrangementene større og luftigere, lydbildet litt mindre country og litt mer rock. 
I den smått episke «Children of Children», for eksempel, tar Isbell løs på gitaren slik han tidligere bare har tillatt seg på scenen. 

Men fremdeles handler det til syvende og sist om sangene. 
Og ingen - ikke engang størrelser som Neil Young eller Bruce Springsteen - skriver bedre, mer meningsfulle låter enn Jason Isbell akkurat nå. 
