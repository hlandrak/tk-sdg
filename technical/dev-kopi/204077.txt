Norrøna Falketind, 35l
Pris: 1149 kr, XXL 

Liten og smal dagstursekk som er en av de aller minste i testen. 
Den oppleves ganske forskjellig med tanke på hvor god den er å bære av testpanelet – kanskje nettopp på grunn av størrelsen. 
For mens enkelte syns den er lett og stødig å bære, opplever andre i testpanelet at den gir for lite støtte ved hjelp av et litt smalt hoftebelte og kort ryggparti. 
Dessuten sitter ikke sekken så godt inntil ryggen. 
Her kan nok også forskjellig anatomi spille inn blant testpanelet. 
Brystreima kan justeres i høyde ved hjelp av plastfester som man løsner fra sekken – og som er vel enkle å rote bort i lyngen. 

Sekken har mange lange reimer som skal gi ekstra muligheter for å feste utstyr. 
De lange stroppene kan kortes inn ved å rulle de opp og feste med en borrelåsløsning. 
God idé, men funker dårlig i praksis. 
Den har også stropper for feste av isøksholdere. 

Det er ikke flust av lommer på sekken; Dagstursekken har en glidelåslomme på topplokket, en glidelåslomme inni lokket og to lommer på innsida av sekken. 
Det hadde gjort seg med en liten lomme på hoftebeltet eller på et annet, lett tilgjengelig sted på sekken. 
Pluss for glidelås på fronten av sekken som gir enkelt tilgang til hovedrommet. 
Litt rar plassering av plastklips som lukker topplokket – gjør toppen av sekken litt fortung. 

Norrøna-sekken er laget i et materiale som virker holdbart, men som ikke nødvendigvis er vanntett. 
Det følger ikke med regntrekk. 
