TEST:Audi A6 facelift 

Audi har fornyet sin A6 og klemmer til med et kampanjetilbud kundene ikke skal kunne si nei til. 

BMW har hatt enorm suksess med salget av sin 5-serie, som ni av ti kunder velger med firehjulstrekk. 

Mercedes har også hatt suksess etter sin facelift av E-klasse, ikke minst etter at de har kuttet prisen med 80.000 kroner på firehjulstrekk. 

Dermed vil det nok være kjærkomment for Audi med en modernisert A6 - fire år etter at den ble introdusert. 

Og for virkelig å booste salgsstarten, spinner Audi i gang med en spesialmodell de tilbyr i et begrenset tidsrom. 

Kampanje-pakke 

Det dreier seg om 3,0 TDI med 211 hestekrefter, quattro og S tronic-girkasse. 
Audi har utstyrt modellen med det mest attraktive utstyret som S-Line-eksteriør, Sportspakke plus (bla. sportsunderstell og sportsseter i skinn/alcantara), Navigasjonspakke (bla. navigasjon og hengerfeste) og teknikkpakke (blant annet adaptiv cruise control og nøkkelfritt system). 

Til sammen har den utstyr som visstnok skal koste 92.160 kroner, men som nå skal gå for 21.000 kroner. 
Priskuttet på over 70.000 kroner har ført til at Audi allerede har solgt 550 biler så langt, mens planen i utgangspunktet var å selge 750 biler det første året. 

Dette til tross for at vi snakker om en relativt dyr bil. 

Spesialutgaven i stasjonsvognutførelse koster hele 716.400 kroner. 

Men Audi understreker at det er et veldig kjøpesterkt marked blant nordmenn som kjøper bil mellom 600.000 og 900.000 kroner. 

I hovedsak er det ikke snakk om de helt store endringene på Audi A6. 
Mer utstyr, sånn som DAB+, bixenon med LED-kjørelys, p-varsler foran og bak og elektrisk bakluke på Avant og Allroad er nå blitt standard. 

Fronten er endret med ny, enda mer markant grill, nye lykter, fangere og eksoshaler. 
Biler med S-Line-pakke får enda mer krom, mens de uten skal få et mer delikat uttrykk enn tidligere. 

Navigasjon i instrumentpanelet 

På innsiden legger vi raskt merke til at kartverket dukker opp i instrumentpanelet om du aktiverer navigasjonen. 
Det er en videreutvikling av eksisterende navi-enhet, og ikke samme løsning som vi ble kjent med i Audi TT. 

Nykommeren har fått nye fargealternativer og kombinasjonsmuligheter ellers er det temmelig likt som før facelift. 

Audi fremhever at modellen blir tilgjengelig med mer utstyr enn tidligere, for eksempel den avanserte lysteknologien Matrix LED til 30.000 kroner, online-tjeneste med 4G-hastighet og online-kartoppdatering. 

Motorene er også oppgradert. 
Noen tidligere alternativer er faset ut mens nykommeren blir tilgjengelig med tre bensinalternativer (1,8 TFSI 190 hk), (2,0 TFSI 252 hk) og (3,0 TFSI 333 hk). 

På dieselsiden kan kundene velge mellom hele fem alternativer 2,0 TDI (136 hk, 150 hk og 190 hk) eller 3,0 TDI (211 hk, 272 hk og 320 hk). 

Utover dette kan du eventuelt bestille S6 med 450 hestekrefter. 

I løpet av vår testrunde kjører først ut med A6 Avant 2,0 TDI S tronic (190 hk). 
Det er lenge siden undertegnede har kjørt Audi A6, så først virker det uvant å ratte en forhjulsdreven bil i denne klassen. 

Dobbeltclutch-kassen S tronic skifter gir effektivt og rykkfritt. 
Den erstatter fullt ut den trinnløse Multitronic-kassen, hvilket overhode ikke blir noe savn. 
De er kassert fordi de ikke var effektive nok. 

Støynivået er behagelig lavt, noe som blant annet kan skyldes at det er blitt standard med dobbelt akustikkglass i front- og siderutene. 

Langs svingete veier fra Oslo mot Ringerike oppleves bilen kompakt, til tross for sin røslige størrelse. 

Blant de tekniske nyhetene er fjærer i komposittmateriale (GFRP), som skal spare 4,4 kilo vekt. 

Du skal nok være utpreget feinschmecker for å kjenne forskjell fra tradisjonelle fjærer, men det er ingen tvil om at A6-en ligger godt på veien og har et bra avstemt understell som tenderer i sporty retning. 

Interessant konkurrent 

190-hesteren kler bilen bra. 
Den har akkurat passe med krefter og det er synd at den ikke er tilgjengelig med firehjulstrekk. 

Men dagens gladnyhet er at Audi vil introdusere quattro og mulighet for S tronic med denne motoren senere på våren. 

Foreløpig prisantydning er rett over 600.000 kroner. 
Det kan bli en interessant konkurrent til BMW 520d xDrive og Mercedes-Benz E250 BlueTEC 4Matic. 

Etter Sundvollen er det dags for bilbytte og undertegnede hopper over i A6 2,0 TDI med 150 hestekrefter. 
Prisen er 28.900 kroner lavere, og sant å si oppleves ikke forskjellen så stor som tallene på papiret skulle tilsi. 

Der kan vi lese at det skiller 50 Nm dreiemoment (350 Nm kontra 400 Nm), mens 0-100 for Avant S tronic skiller 1,4 sekunder (9,9 sek kontra 8,5 sek) og toppfarten er 209 km/t kontra 226 km/t. 

Bildet blir imidlertid totalt endret etter lunsj. 
Da er det tur for å kjøre Allroad, som kledelig nok kun leveres med V6-motorer. 

Overgangen til bilen med størst motor (3,0 TDI 320 hk) er helt hinsides! 
Ikke bare fordi storbilen har søkke og snøre av utstyr som luftfjæring og massasjeseter samt firehjulstrekk. 

Nei, det er selvsagt mest fordi motoren har like mye krefter som et middels tankskip. 

Det røsker noe så alvorlig til at bakparten logrer som halen på en irsk setter, ettersom jeg har vært så vågal å koble ESP-systemet fra. 
Fytti rakkern! 
Og lydbildet er utrolig barskt til en dieselbil å være. 

Brutalt dreiemoment 

Prestasjonstallene forteller med tydelighet at dette er bilen UP vil være på utkikk etter i trafikken. 
Dreiemomentet er på brutale 650 Nm, 0-100 km/t går unna på sjokkerende 5,5 sekunder mens toppfarten er som seg hør og bør sperret ved 250 km/t. 

Dette er det vi på godt norsk kan kalle bøst! 

Det beste er likevel hvor lettkjørt Allroaden samtidig er. 
Her kan du plystre av sted med en hånd på rattet og likevel ha krefter i overmonn om du skulle vurdere en forbikjøring. 
Og alt dette samtidig som blandet forbruk ligger på 0,65 liter på mila. 

Totalt sett fremstår A6 Allroad som det mest attraktive alternativet, selv om den skiller seg forsvinnende lite fra ordinær A6. 
De en gang så grove hjulbue-listene kan du nå få hellakkerte. 

Og de mindre optiske forskjellene som annerledes grill, beskyttelsesplater i front og hekk samt beskyttelseslister langs kanalene er rett og slett for marginale forskjeller. 

Likevel er det nettopp Allroad Audi selger flest av, til tross for at den koster fra 737.500 kroner. 
Litt utstyr må du legge til, og da blir det fort en veldig dyr bil. 
Men som Audi sier - det er en veldig kjøpesterk kundegruppe mellom 600.000 og 900.000 kroner ... 
