Arcade Fire griner ikke på nesa av en «oppvarmingsjobb»
Kanadierne kan hardt arbeid. 

KONSERT: 
Man må vel kalle det et aldri så lite luksusproblem for Øya å ha to headliner-verdige band på samme scene på en og samme kveld. 
Men sånn har det blitt og det ser ikke ut til at Montreals store sønner og døtre, Arcade Fire, griner på nesa av å måtte «varme opp» for Arctic Monkeys. 

De skrider målrettet til verket og gjør overraskelsesentre foran scenen. 
Folkelig og fint. 
Hele gjengen i hvitt, Regine Chassagne topper det med glitrende gevanter. 
Arcade Fire har åpenbart planer om å få folk til å danse fra første plekterslag. 
Det er ikke så vanskelig når man har folkdisco-perler som «Everything Now» som partystarter. 
Det kunne nesten ha vært en gammel ABBA-slager. 

Men Arcade Fire er rastløse og blir ikke i det samme hjørnet for lenge av gangen. 
En støyende og massiv «Neighborhood #3 (Power Out)» fra debuten sørger for at det rister godt i Amfiet. 
For en stakket stund i alle fall. 

Arcade Fire har en sammensatt katalog noe som også kan fremmedgjøre noe av publikummet. 
Mer elektronika baserte låter som «Electric Blue» og «Put Your Money On Me» vaskes delvis ut av de forsiktig piplende regndråpene som sakte men sikkert tiltar i styrke. 
Ironisk nok er det når slusene virkelig åpner seg etter en strålende vakker og slentrende «The Suburbs» at stemningen virkelig begynner å sette seg. 

Den lekre skjermproduksjonen er sober og virkningsfull, og aksentuerer et hardtarbeidende band som ikke har til hensikt å la seg overmanne av litt kjipt sommervær på perfekt vis. 

Duvende «Sprawl II (Mountains Beyond Mountains)» er et effektivt vitamindrops som publikum svelger uten protest. 
«Creature Comfort» forlenger godstemningen og holder den til «Wake Up» kvitterer ut en god arbeidsseier for Arcade Fire. 

Kanskje stemningen hadde løftet seg noen hakk om de hadde hatt sommermørket som ramme, men pytt. 
