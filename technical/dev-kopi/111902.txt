Restaurantanmeldelse av Johnny Rockets:Enda en burger 

Akkurat når du trodde at Oslo ikke hadde plass til flere burgersteder har amerikanske Johnny Rockets funnet et smutthull med plass til én. 

Etableringen av Johnny Rockets i Storgata i Oslo er slett ikke tilfeldig. 
Ulike uformelle og kjappe måltidsvarianter har historisk sett blomstret opp som ugress og ofte visnet nesten like fort. 
I min fars ungdom fikk landet sine første pølseboder, men innen jeg begynte på skolen hadde gatekjøkkenene tatt over stafettpinnen. 
Siden den gang har syklusene blitt stadig kortere, og før jeg var ferdig på ungdomsskolen hadde pizzasjapper tatt over gatekjøkkenenes gamle lokaler. 
Allerede i russetiden min var det kebab som ble servert rundt de samme respatexbordene. 
Take away-sushi var på moten en stund, før hipsterbevegelsen rundt Youngstorget snudde bunken og vi plutselig befant oss tilbake i hamburgerens tidsalder. 

Terningkast 6: 
På denne oslorestauranten hadde VGs anmelder en strålende opplevelse 

Det amerikanske diner-inspirerte konseptet med skarpe røde neonlys, servitører i hvite skjorter, myke røde stoler og like myke brune sittebenker plasserer seg midt i hovedstadens etterhvert velsegmenterte hamburgermarked. 
Johnny Rockets er pris- og ambisjonsmessig strategisk posisjonert til å ta opp kampen i den lille luken som befinner seg mellom de usminkede favorittene Munchies, Illegal Burger og Tommi´s, og de mer pyntede godbitstedene, som Kverneriet og Døgnvill. 

Menyen tilbyr sideretter som kyllingvinger, ulike varianter av pommes frites med og uten tilbehør, «tots» (små friterte sylindere av potetmos) og ikke minst et godt utvalg av milkshakes. 
Ni ulike burgere er menyens ryggrad. 
Som et slags pek til andre amerikanske burgerkjeder har Johnny Rockets siden starten i California i 1986 fremhevet at burgerne deres er laget av ferskt oksekjøtt som aldri har vært fryst. 

Sulten? 
Du finner alle våre restaurantanmeldelser her! 

Anmeldelsen fortsetter under bildet. 

Her hjemme reklamerer de med at det er slakter Strøm-Larsen som leverer kjøttet til hamburgerne på egen oppskrift. 
Akkurat det ser ut til å være et vellykket valg. 

Fått med deg? 
Dette mener VGs anmelder om Egon på Karl Johan. 

Jeg rekker å smake meg gjennom tre av stedets burgere, og kjøttet er saftig og smakfullt i dem alle. 
Ikke minst er de fint stekt med en skarp stekeskorpe og en kjerne som er lys rosa. 
Brødet er det samme på alle burgerne jeg prøver. 
Det er luftig, men ikke for mykt, slik at burgeren ikke blir vanskelig å holde. 
De er søtlige og helt riktig litt nærmere en hvetebolle enn et rundstykke både i konsistens og på smak. 

Anmeldelsen fortsetter under bildet. 

The Original er den enkleste utgaven, med knasende sprø crispisalat, passelig tykke tomatskiver, løk og sylteagurk. 
Dressingen er en blanding av majones og sennep. 
Burgeren er på mange måter som en forfinet McFeast – noe som helt sikkert ikke er tilfeldig. 
De ulike komponentene kommer tydelig frem, hver for seg. 
Men selv om råvarene er gode, blir den litt for kjedelig for meg. 
Spesielt skulle jeg ønske at grilltoppen kjøkkenet bruker satte mer særpreg på en så naken burger. 

Ypperlig indisk mener anmelderen om denne restauranten. 

Anmeldelsen fortsetter under bildet. 

Denne anonymiteten klarer kjøkkenet å kamuflere bedre i Smoke House-burgeren. 
Røyksmaken kommer fra en barbecuedressing, og selv i hard konkurranse med både cheddarost og friterte løkringer kommer smaken tydelig frem. 
Men om den forrige var anonym er denne varianten hektisk. 
Mot slutten av burgeren begynner det også å bli for mye for brødet som går litt i oppløsning. 

Anmeldelsen fortsetter under bildet. 

På tredje forsøk finner jeg endelig balansen. 
Bacon Cheddar er en harmonisk kombinasjon av rik ostesmak som binder sammen kjøtt, sauser og salater. 
Den tykke baconskiven fungerer også utmerket som en salt smaksforsterker. 
Nok en gang er salatens tyggemotstand imponerende. 

Anmeldelsen fortsetter under bildet. 

Chili cheese fries, som er pommes frites dekket med en krydret kjøttsaus og revet ost er omtrent så grisete og godt som forventet om enn ikke fullt så skarp som jeg ville hatt den. 
Fremfor alt er det viktig å spise denne før sausen rekker å gjøre de friterte potetene gjennomvåte og seige. 

Les også: 
Slik gikk det da anmelderen besøkte restauranten som kaller seg «Norges beste kinarestaurant» 

Bananmilkshaken er måltidets høydepunkt. 
En åpenbaring av søt og rund smak med moste biter av banan. 
Du lurer aldri på om dette er noe annet enn utmerket iskrem og ekte frukt. 

Anmeldelsen fortsetter under bildet. 

Johnny Rockets lykkes som forventet med å fylle det eneste ledige setet på hamburger-bussen som ruller gjennom Oslo for tiden. 
Men dessverre er det ikke helt godt nok til å endre folks vaner. 
Jeg har mine favoritter både i segmentet like under og i det rett over, og jeg kommer ikke til å bytte ut noen av dem basert på dette måltidet. 
Er du derimot en av dem som syntes Illegal Burger er for kult og Kverneriet for fint, er Johnny Rockets perfekt for deg. 

Lese mer? 
Her finner du alle våre artikler 

--------------------------------------------------------------------------- 

Premisser for VGs restaurantanmeldelser 

Poenggivningen reflekterer en helhetsopplevelse, der mat, service, og stemning bedømmes samlet. 
Uansett type spisested, blir alle bedømt etter graden av måloppnåelse i forhold til hva som er å forvente ifølge restaurantens sjanger og ambisjon. 

Restaurantene blir besøkt én gang, men med fornyet besøk hvis første besøk skulle indikere at det blir gitt terningkast 1. 
Anmelderne ser bort fra hendelige arbeidsuhell, men forsøker å bedømme helhet og mønstre. 

6 angir en usedvanlig vellykket opplevelse, langt over forventet 

5 angir en meget god opplevelse, bedre enn forventet 

4 angir en god opplevelse, omtrent som forventet 

3 angir en skuffende opplevelse, noe dårligere enn forventet 

2 angir en dårlig opplevelse med flere feil og mangler 

1 angir en usedvanlig dårlig opplevelse med en rekke forhold under enhver kritikk 

Merk at bildene tas på en annen dag enn anmelderen er der. 
