Nye smaksopplevelser på Danmarks plass
Hva er bedre enn dumplings og pizza? 
En pizza inspirert av japanske gyoza dumplings. 

Gastrobaren Ellie krysser flere mattradisjoner. 
Det kommer det mye godt ut av. 

Stolene har lenge stått på hodet inne i det tidligere Prego-lokalet. 
Sommelier Morten Båtbukt og kokk Per Trygve Bolstad har tidligere jobbet på Boha. 
Nå eier de gastrobaren Ellie sammen. 

En vin- og matbar med internasjonal meny. 
Her disker kjøkkensjef Madelen Kvalheim opp med persiske, franske, italienske, thailandske og norske matretter. 
De har bare en ting til felles: umami. 

Bak navnet Pasta + ost gjemmer det seg en klassiker jeg kjenner fra Roma. 
Fettuccine Ellie er en fornorsket versjon av Fettuccine Alfredo. 
Hjemmelagde ferske pastabånd er dynket i smør, men i stedet for å surre pastaen sammen med parmesan har kjøkkenet valgt å bruke to norske oster: vellagret Jørnsberg og Kraftkar, fra Ostegården og Tingvollost. 
To av verdens beste ysterier. 

Dette er en fettrik, deilig bombe som vil ta deg rett til hjertet av Piazza Navona, og som setter to streker under svaret på at norske råvarer kan løfte internasjonale klassikere til nye høyder. 
Med surdeigbrødet Sure-Jørgen og luftig smør med svinekjake og steinsopp til, er du sikret en god kveld. 

De fleste rettene på Ellie er på størrelse med lunsjporsjoner. 
For en fullverdig middag bør de kombineres med en siderett, som for eksempel en råkostsalat med epler, gulrøtter og aspargesbønner, og en velbalansert rakfiskdressing. 
Den friske salaten passer spesielt fint med ørreten, som er flammebehandlet og bygget med søte beter og salt havrechips. 
Den ceviche-liknende fisken har lite sitrussyrlighet, men med salaten faller det hele på plass. 

Den persiske retten Tahdig har Morten lært å lage av svigermor. 

– 
Vi har bestemt oss for å bare servere den beste delen som snacks. 
Den delen alle krangler om, blir vi fortalt om den karamelliserte ris-skorpen laget med yoghurt og rikelige mengder safran. 
I skålen ligger milde, gyldne risflak med en fylde som minner om risretten pilau og en seig sprøhet. 

Vinlisten har flest franske viner. 
Andre gang jeg kommer innom er kartet også utvidet med italienske favoritter fra Toscana og Piemonte. 
Det er likevel vin fra Champagne og Beaujolais som er spesialitetene. 
Det gir mening når stedet har en matmeny med så mange ulike stilarter. 
For Champagne passer til nesten alt, og druen gamay er kjent for en leskende fruktighet som egner seg særs bra til mat. 

Kartet er demokratisk satt sammen av viner som generelt gir god verdi for prisen, som dolcetto og Langhe Nebbiolo. 
Vinen P’tit Max fra Guy Breton serveres i egne beaujolais-glass som viser at baren mener alvor. 
Den har tørre tanniner og et tydelig urtepreg blandet med søt frukt, som passer fint til kveldens neste rett: pizza. 

Pizzaene til Prego var veldig gode. 
Derfor blir jeg glad for å se at Ellie har valgt å videreføre tradisjonen ved å bruke pizzaovnen. 
De har en hvit og en rød variant på menyen. 
Pizza + gris er laget med rømmebunn, tørket steinsopp og svinekjøtt marinert med ingefær, chili, hvitløk og soyasaus. 
Toppingen er inspirert av fyllet i gyoza dumplinger, og drysset med stekt grønnkålchips for ekstra knas. 

Dette en en deilig fusjonspizza med sprø-seige skorper, god saltbalanse og masse smak. 
Tåler du litt ekstra styrke bør du prøve den med husets hjemmelagde habanerosaus. 

Ellie er et rustikt nabolagsted der det skinner gjennom at eierne har fartstid fra mer eksklusive restauranter. 
Gastrobaren har en gledelig miks av uformell atmosfære, dedikert personale og internasjonale klassikere som er både rimelige og interessante. 
På sitt beste er maten vågal og nytenkende, men til tider havner restauranten i for trygge spor. 

Desserten, en sjokoladefudgekake med bringebær, karamell og hovmesterkrem, er traust og lite interessant. 
Den kler ikke resten av konseptet. 
Når det er sagt, vet jeg at det er en ny dessert like rundt hjørnet. 

Ellie byr på gode fusjonsretter og kunnskapsrik vinservering, i et område som er inne i en spennende utvikling. 
I løpet av våren åpner både indiske Arti og Skyskraperen Restaurant nye avdelinger i Solheimsgaten. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
