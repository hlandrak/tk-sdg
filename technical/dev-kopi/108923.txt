Plateanmeldelse:Hjerteslag – «Møhlenpris Motell» 

Hjerteknas. 

De må finne seg i å bli målt mot de største. 
Nyere bergenske betydeligheter som Fjorden Baby! og John Olav Nilsen. 
Internasjonale størrelser fra andre lands bergenskopier: 
Broder Daniel (Gøteborg) og Joy Division (Manchester). 

Summen av disse inspirasjonene, hintene og utilslørte tyveriene (sammenlign riffet på «Bryllupsplaner og andre løgner» med Joy Divisions «Shadowplay») gjør derimot kvartetten til noe annet enn en bergensbandpastisj. 

Nevnte låt bruker den industrielt mørke starten til seigt å bygge seg opp, før den ender i et jublende stadionrefreng etter nesten sju måpefremkallende minutter. 
Ulik inspirasjon blandes med annen stimulans, bygges ut med historier om liv og levnet, og knas til popmusikk med dyster støykant. 

Resultatet eier ikke ett originalt gen, storheten skapes via måten bandet bruker sine tildelte gener på. 

«Møhlenpris Motell» ber om å bli spilt kjempehøyt, hviskelavt og i alle slags sinnstilstander, langt, langt inn i dager og netter som aldri slutter. 

BESTE LÅT: 
«Bryllupsplaner og andre fete løgner» 
