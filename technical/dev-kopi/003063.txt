Sommerfugl i vinterland
Mikhael Paskalev slipper sin hittil mest våryre låt idet den første snøen faller utenfor. 

Mikhael Paskalev har holdt en relativt lav profil de siste par årene, etter å ha vunnet Urørtfinalen i 2012 og fulgt opp med den lovende debutplaten What's Life Without Losers året etter. 
"Dvaskalev" er hans egen beskrivelse av aktivitetsnivået, men den freidige nye singelen "Witness" kan tyde på at sunnmøringen har brukt dvalen vel. 

Der mannens tidligere produksjon har vært (i overkant?) orientert mot dagsaktuelle Bob Dylans tidlige tapning av folkrock, er det snarere det velstriglede 70- og 80-tallet som dunker ømt og lengselsfullt i bunnen av "Witness". 

Størst melodisk skygge kaster Fleetwood Mac og epokens øvrige blockbuster-åndsfrender, men mot slutten av låten sniker det seg inn noen kjølige og kledelige gitarlinjer som snytt ut av grevet på New Order. 
På veien dit har vi vært gjennom noen særdeles velknadde popminutter, som tross vridningen i uttrykket oppleves umiskjennelig paskalevsk. 

Det er med andre ord ikke stilistisk nybrottsarbeid som utføres denne gangen heller, men det oppskrudde tempoet og den delikate produksjonen (skrudd av for meg ukjente Joseph Wills) står godt til et budskap du skal være temmelig iskald for ikke å kauke med på: "Keep dancing/ you ain't guilty of anything that ain't right". 

Det er grunn til å stusse over at ikke denne singelen ble sluppet på vårparten - i år ble vi snytt for en suveren sommerlåt, helt enkelt. 
Men nå daler det jaggu noen snøfnugg utenfor, og da trengs vel strengt tatt dette enda mer. 

"Witness" er ukens låt på P3. 
Sangen slippes ordinært mandag 17. oktober. 
