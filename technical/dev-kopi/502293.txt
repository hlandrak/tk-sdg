En stakkarslig vampyr i Stavanger
«VampyrVidar» blander blasfemi og melankoli i en salig røre. 

Jeg husker ikke sist en norsk​ kinokomedie fikk meg til å le så høyt og så ofte. 
Det sier mest om stoda i norsk filmproduksjon, men det sier også noe om at denne lavbudsjettfilmen har lyktes på noen punkter. 

Ett av dem er å bringe et snev av Monty Python til Rogaland. 
Det er kanskje å ta litt hardt i​; Fredrik Waldeland og Thomas Aske Berg er ikke humorister av John Cleese & cos kaliber. 

Men de har et par trekk felles. 
Det ene er Bergs evne til å holde en gravalvorlig maske mens han leverer de mest lakoniske replikker. 

Det andre er viljen til å herje vilt med religion og religiøse forestillinger. 
Hadde blasfemiparagrafen fortsatt eksistert i norsk lov, ville «VampyrVidar» fort blitt forbudt. 

Thomas Aske Berg spiller Vidar, ​ en 33 år gammel jærbonde som fortsatt bor hjemme hos sin sykelige og dypt religiøse mor. 

Desperat av lengsel etter et liv fylt med piker, vin og sang, ber han Gud om hjelp, og blir bønnhørt. 

Dessverre, får man si. 
For hva annet har Gud å by ham enn en forførerisk faen av en Jesus (spilt av Brigt Skrettingland), en sjarlatan som drar damer ved å gjøre vann til vin, og hva verre er – forvandler Vidar til vampyr ved å tvinge ham på kne i en ganske ubibelsk omgang med Kristi legeme. 

Deretter bærer det lukt til Stavanger og et nattlig liv med skjøger og syndere i omgangskretsen. 

Åpenbart inspirert av​ Neil Jordans filmatisering av Anne Rice-romanen «En vampyrs bekjennelser» (1995), strukturerer Waldeland og Berg sin beretning rundt Vidars terapitime hos en psykolog. 

Mye av filmens vidd ligger i måten de drar ut elementer i kristendommen, gjør dem helt konkrete og kobler dem til vampyrmytens udødelighet og hang til å drikke blod – for deretter å kontrastere dem på nytt gjennom psykologens kommentarer. 

På sitt beste gjøres det med løssluppen lekenhet, inkludert lek med skrekk- og vampyrsjangerens klisjeer, og med uforglemmelige scener som resultat. 

Innimellom blir det i overkant​ smakløst og plumpt. 

At det likevel fungerer såpass bra, skyldes koblingen mellom den dype fortvilelsen Vidar føler i sitt nye liv og de store kontrastene mellom galskapen som utspiller seg, og det faktum at han også som vampyr i bunn og grunn er en helt vanlig jærbonde. 

Det er noe dypt melankolsk over Vidars stakkarslig skikkelse og begredelige tilværelse, og noe dypt menneskelig over hans aversjon mot stadig å bli ledet ut i fråtsende fristelse når alt han vil er å bli et vanlig, dødelig menneske igjen. 

«VampyrVidar» er åpenbart ute etter​ å støte og fornærme, og strider til verket med liv og lyst. 
Men bak latteren og ubehaget øyner man en overordnet hensikt og idé. 

Obskønitetene og den beksvarte humoren fungerer som et forstørrelsesglass for vrangsiden av bokstavtro religion, men også for vrangsiden av hedonisme og nytelsessyke. 

Dypest sett handler filmen om å miste seg selv – i vid forstand. 
Langt fra alt er like subtilt, ​ men jo mer man kan om kristendom og eventuelt har erfart fra kristne miljøer, desto gøyere kan man ha det. 

Filmen skjemmes til tider av dårlig lyd og en noe overlesset idérikdom. 
Det til tross viser Fredrik Waldeland og Thomas Aske Berg at de ikke bare kan lage frekk, uforutsigbar film for en slikk og ingenting – uten at den ser billig og kjip ut. 

De viser også mot til å følge egne ideer, uten å skjele til publikumsappell eller fornærmede følelser. 
Stort pluss i margen også til lydsporet, signert Børre Bratland og Stavanger-rapperne Kriminell Kunst. 
