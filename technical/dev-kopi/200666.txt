Huawei P8
Til å være en av de billigste nye toppmodellene akkurat nå, er dette en mobil som gir svært mye for pengene. 

Huawei er i siget for tiden. 
Ikke bare kåret vi deres Honor 6 til ett av årets beste mobilkjøp i fjor; de lanserte også en svært lekker smartklokke på mobilmessen i Barcelona tidligere i år, og tidligere i vår kunne Elkjøp rapportere om at de nesten hadde tredoblet salget av Huawei-telefoner fra 2013 til 2014. 

Også størstemann – den seks tommer store Ascend Mate 7, var vi svært fornøyde med da vi testet den i fjor. 

Årets toppmodell 

P8 er årets toppmodell fra Huawei og ble lansert i London tidligere denne måneden. 
Av størrelse er den ikke veldig ulik Sony Xperia Z3. 
Skjermstørrelsen er 5,2 tommer (med full HD-oppløsning), men Huawei-telefonen er nesten en millimeter tynnere. 
Til gjengjeld er Sony-telefonen vanntett og har 15 prosent høyere batterikapasitet. 

I likhet med de senere iPhone-modellene har P8 en «unibody»-konstruksjon; altså at hele telefonen er frest ut av ett stykke aluminium. 
Telefonen veier 144 gram – ganske mye i forhold til størrelsen, men den føles dermed også svært solid. 

Som med flere andre Huawei-modeller har P8 støtte for to SIM-kort, som kan være kjekt om du ofte befinner deg i utlandet. 
Vel å merke er du da nødt til å ofre micro SD-porten (minnekort) og heller plassere et SIM-kort i den. 

Oppdatert: 
Det finnes to varianter av P8, og varianten med dobbel SIM selges ikke i Norge 

Telefonen har ellers 16 eller 64 GB internminne, og den rimeligste modellen koster snaue 4.500 kroner i de rimeligste nettbutikkene. 
Det er en ganske hyggelig pris i disse dager, der flere av toppmodellene koster et par tusen mer. 

Fingeravtrykkleser, derimot, har den ikke. 
Det var en funksjon storebror Mate 7 fikk ros for i vår test – svært presis, og den eneste på markedet som låser opp telefonen uten at du trykker inn en mekanisk knapp i tillegg. 

Solid konstruksjon 

Begrepet «kinatelefon» om billige plasttelefoner er for lengst gjort ugyldig, og kinesiske Huawei har denne gangen konstruert en svært pen og linjelekker telefon i våre øyne. 

Ytterkantene av telefonen er buet og gjør den god å holde i – uten spesielt skarpe kanter. 
Kameraobjektivet stikker heller ikke ut fra resten av mobiltelefonen, selv om også P8 kan skilte med optisk bildestabilisering, slik vi også finner i iPhone 6 Plus og Samsung Galaxy S6/Edge; alle med utstikkende objektiver. 

Volumbryter og av/på-bryter finner vi på høyre side. 
På samme side finnes to porter som må trykkes ut med en (medfølgende) nål – en til SIM-kort og en til micro SD-kort (eller et ekstra SIM-kort, som nevnt). 
Høyttalergrillene er plassert i bunnen av telefonen, og hodetelefonutgangen på toppen. 
I likhet med mange andre har Huawei valgt en løsning uten fysiske knapper på fremsiden, slik at navigasjonsknappene i Android er å finne på selve skjermbildet. 

Skjermen, med IPS-panel og full HD-oppløsning, har meget god kvalitet, god metning i fargene til LCD-panel å være og en god og nøytral hvitbalanse. 
Temperaturen kan dessuten finjusteres i innstillingene om du foretrekker et kaldere eller varmere bilde. 

I disse dager har vi vært heldige med været her på østlandet, og da avsløres det at skjermen ikke er den mest synlige i solskinn, uten at det er noe større problem enn på de fleste andre telefoner. 
På automatisk lysstyrke har den også en tendens til å legge seg noe lavt, så en gang i blant har vi sett behovet for å overstyre og sette lysstyrken litt høyere. 

EMUI-grensesnitt 

De fleste Android-produsentene gjør endringer av brukergrensesnittet i forhold til det som er standard fra Google. 
Huawei sitt heter EMUI og er i våre øyne veldig rent og delikat. 
Som standard byttes eksempelvis bildet på låseskjermen hver gang du tenner skjermen, og utvalget av bilder holder svært høy kvalitet. 
Det samme gjør temaene du kan bytte mellom, som bytter ut både låseskjerm, bakgrunnsbilde og ikoner. 

Noe som er uvant for mange, er at EMUI ikke har en egen app-skuff, slik at alle app-ikoner må ligge på hjemskjermen, på samme måte som på iOS. 
Vi må innrømme å like hjemskjerm/appskuff-varianten bedre, men det er selvsagt en smakssak og lar seg uansett løse ved å bruke en annen «launcher» dersom man ikke liker det. 

EMUI lar deg laste ned ulike temaer for å gjøre telefonen mer personlig og har en rekke kjekke funksjoner som ikke er vanlig på andre Android-telefoner, som muligheten til å sperre datatrafikk-tilgang for enkelte apper, eller bli varslet om en app bruker mye strøm i bakgrunnen. 

En annen kjekk mulighet er å sveipe bunnen av skjermen (med skjermknappene) for å forminske hele bildet slik at du rekker til det motsatte hjørnet med én hånd. 

Nytt er også at P8 klarer å skille mellom trykk utført med knoken og med fingertuppen. 
Kakker du to ganger på skjermen med knoken, tar telefonen et skjermbilde. 
Du kan også tegne et utsnitt med knoken om du bare vil ta bilde av deler av skjermen. 

Akkurat på dette punktet virker ikke teknologien å være ett hundre prosent, der litt for ofte opplever at vanlig fingerberøring oppleves som knokeberøring. 
Og omvendt. 

Det, og hvordan telefonen kan gi lyd fra seg om du ikke finner den, ser du i videoen under: 

Telefonen kjører for øvrig Android 5.0 (Lollipop). 

God ytelse 

Selv om Huawei P8 langt fra topper ytelsestestene vi kjører på telefonene, presterer den ganske godt i våre målinger. 
På spill og 3D-ytelse ser vi at den ligger litt bak de beste, men jevnt over presterer den godt i forhold til prislappen. 

Her er noen eksempler, der vi sammenligner den med noenlunde likt prisede (og spesifiserte) Sony Xperia Z3 og Samsung nye toppmodell, S6 Edge: 

Geekbench – én kjerne | flere kjerner (høyere er bedre): 
Huawei P8: 879 | 
3322 Sony Xperia Z3: 993 | 
2664 Samsung Galaxy S6 Edge: 
1304 | 
4590 

(Geekbench tester ren prosessorkraft) 

3DMark Ice Storm Unlimited (høyere er bedre) Huawei P8: 
11.634 Sony Xperia Z3: 
18.010 Samsung Galaxy S6 Edge: 
22.081 

(3DMark har spesielt fokus på 3D-ytelse) 

PCMark for Android (høyere er bedre) Huawei P8: 4.476 Sony Xperia Z3: 
3.750 Samsung Galaxy S6 Edge: 
4.919 

(PCMark har fokus på nettleserytelse, bilderedigering, tekstbehandling og videoavspilling – en test som er mer relevant for hverdagslig bruk.) 

Basemark OS II (høyere er bedre) Huawei P8: 1.111 Sony Xperia Z3: 
1.107 Samsung Galaxy S6 Edge: 
1.732 

AnTuTu (høyere er bedre) Huawei P8: 50.378 Sony Xperia Z3: 
42.356 Samsung Galaxy S6 Edge: 
68.793 

Som du ser av tallene, presterer P8 jevnt over bedre enn Sonys foreløpige toppmodell, Z3, bortsett fra i 3DMark. 
De må imidlertid begge se seg slått av S6 Edge, som troner som den jevnt over raskeste telefonen til nå. 

Batteritiden har vi også vært godt fornøyde med – telefonen bruker lite strøm når den ikke er i bruk, og selv med relativt høy bruk bør de fleste oppleve å få den til å vare helt til sengetid. 

Merk dog at P8 ikke støtter den seneste WiFi-standarden, 802.11ac. 

Kamera 

Kameraet var i fokus på lanseringen av P8, både fordi det har optisk bildestabilisering som gir deg skarpere bilder i svakt lys, og fordi det ifølge Huawei er det første mobilkameraet med RGBW-sensor, som også fanger hvitt lys. 
Gevinsten skal ifølge Huawei være at fargestøy i svak belysning skal bli lavere, og at høykontrastbilder skal bli lysere. 

Som på øvrige Huawei-telefoner kan du også dobbelttrykke på volum ned-knappen for å ta et hurtig bilde uten at skjermen er tent. 
Du får også beskjed om hvor lang tid telefonen brukte, og som regel ligger tiden ned mot ett sekund, som er svært raskt. 
Kameraappen har også en HDR-funksjon, men den har ingen automatisk modus, som gjør at du selv må inn og slå den av og på via menyen – et lite savn fra vår side. 

En funksjon som var i sterk fokus da vi overvar lanseringen i London er «Lys maling»-funksjonen (orddelingsfeilen er fra Huawei, ikke fra oss), som gjør det lettere å ta bilder med lange lukkertider; sammenlignbart med «bulb»-funksjonen på speilreflekskameraer, der lukkertiden startes og stoppes av brukeren. 

Under ser du for eksempel resultatet av at vi satte opp telefonen, trykket på knappen og tegnet med LED-blitsen fra en annen telefon. 
Deretter var det bare å rusle tilbake og stoppe opptaket. 
Eksponeringen varte i drøye 37 sekunder: 

Morsom funksjon, definitivt. 
Den har også egne modi for å lage bilder av vann i bevegelse, stjernehimmel og lyssporing, men du bør ikke holde telefonen i hånda om du skal få de beste resultatene. 
Bruk stativ, eller la den lene seg mot noe. 

Eksponeringsmessig er vi ikke like imponert. 
I høykontrastsituasjoner har Huawei-telefonen en lei tendens til å brenne ut høylysene, som kunne ha vært unngått om de ble eksponert lavere, siden de mørkeste tonene også er noe lyse. 
Du kan selvsagt justere ned eksponeringen i kamerainnstillingene, men da tar det brått lenger tid å ta bildet. 

Her er et eksempel: 

Ellers er bildene fra Huawei-telefonen merkbart bedre enn hva vi fikk servert av «storebror» Mate 7. Dog er ikke detaljnivået like godt som hos de beste, noe du ser side om side med Galaxy S6 Edge her: 

Flere testbilder tatt med telefonen finner du her: 

Under ser du to videoer tatt med mobilkameraet. 
Den optiske bildestabilisatoren gjør at bildet blir stabilt og fint når vi går bortover gangen, kameraet er ganske raskt til å endre eksponeringen ut fra lysmengden i bildet, men autofokus mens man filmer er det heller dårlig med. 
På slutten av den første filmen (innendørs) trykker vi selv på skjermen for å fokusere på salongen i første etasje, og som du ser fokuserer den ikke på de grønne plantene tidlig i videoen. 

Lyd og samtalekvalitet 

Når det gjelder samtalekvalitet har Huawei-telefonen oppført seg eksemplarisk. 
Telefonen er for øvrig utstyrt med to antenner som kan byttes mellom på svært kort tid, som skal sikre deg god dekning. 

Fra den interne høyttaleren kommer det også over relativt god lyd til mobiltelefon å være, særlig på moderat volum. 
Potensialet for å spille høyt er absolutt der, men drar du på for mye blir lydkvaliteten svekket – introen på Thomas Jack-miksen av Gabriel Rios' Gold høres for eksempel ikke så pen ut på høyt volum. 

Med i pakken får du også et par ørepropper som vi har vært godt fornøye med – de har relativt god bassrespons, selv om vi sliter litt med å få dem til å sitte ordentlig fast i øret. 
Det er tydelig at stadig flere produsenter koster på seg litt ekstra på den fronten om dagen, noe som er gledelig. 

Konklusjon 

P8 viderefører tradisjonen fra Huawei, som i det siste har levert meget gode telefoner til en hyggelig prislapp. 
For denne modellen må du ut med drøye 4.000 kroner i nettbutikkene, noe som er vesentlig lavere enn toppmodellene fra Samsung, HTC og Apple, der du må legge på et par høvdinger ekstra. 

I daglig bruk er den både responsiv og kjapp, med et delikat brukergrensesnitt og mange nyttige tilpasningsmuligheter og funksjoner. 
Telefonen gir oss også et meget godt kvalitetsinntrykk, med aluminiumsbakside og en god skjerm. 

At skjermen kan skille mellom knoke- og fingerberøringer er i utgangspunktet en velkommen funksjon, men akkurat dette synes vi ikke fungerer godt nok. 
Kameraet har blitt bedre siden Mate 7, men fremdeles har det litt å gå på i forhold til de beste om dagen. 

Til prisen synes vi P8 fremstår som et svært godt kjøp. 

Huawei P8 16GB 
