Bildene i denne barneboka er en nytelse
Morsom bildebok om hakkespett i krise. 

Ethvert problem kan som kjent løses med en spasertur og en klok venn. 
Det erfarer også hakkespetten i Ragnar Aalbus nye bildebok «Hakk o ve». 
Etter en deprimerende visitt hos legen som mener han må slutte å hakke for å få bukt med hodepinen, trasker fuglen gjennom byen sammen med en muldvarp-kompis. 
De drøfter saken: 
Må hakkingen virkelig oppgis? 
Vennen er «en sånn som graver og spør», som muldvarper flest, og er dessuten et oppkomme av kreative forslag til hva den akk og ve så betuttede fuglen skal gjøre. 

Tøys med mening 

Boka har en umiskjennelig Aalbu-signatur. 
Det tøyses med ord og uttrykk, jamfør tittel, og med doble betydninger. 
Slik kan leserens språkbevissthet trenes. 

Boka tilbyr også kategori-læring. 
Særlig ulike typer hull - rør, tunnel, hi, sjakt man kan falle ned i - samt skilt og dyr presenteres på veien gjennom byen og teksten. 
Også yrker forklares. 
Muldvarpen legger ut om kameraten som «hakket en datamaskin», og presenterer diverse andre yrker som kan erstatte hakkespett-virksomheten. 
Som pilot eller forsker, eller kanskje spion. 

Fargepaletten i «Hakk og ve» er litt annerledes enn tidligere, noe mørkere, holdt i grønn-blå toner som passer til det minimalistiske/funksjonalistiske og stramme uttrykket i illustrasjonene. 
Det kantede og avrundede og organiske mikses. 
Røde detaljer piffer opp. 
Perspektivet varieres. 
Landskapet som ofte er landlig hos Aalbu, er byttet ut med et urbant miljø med blokker, fabrikker og biler. 
Dyra har som før hovedrollene, og her gir det en out of place-effekt: 
Hæ, en elefant i byen! 
Lete og peke-mulighetene gjør at boka også er morsom for de aller yngste. 

Hakket bak de beste 

Aalbus kunstnerskap omfatter seksten bøker der han står for både tekst og illustrasjon. 
Nesten like mange bøker har han illustrert for andre. 
Mesterdetektiven «Purriot», «Anda i ødemarka» og «Høy i hatten» er kjente titler for mange. 
Denne leseren savner de ikoniske karakterene Harry og Roger. 
Bøkene om dem er karakter-sjarme, varme, livsnærhet og oppfinnsomhet i skjønn forening. 
De ligger også tettere opp mot barnas erfaringsverden. 

Årets historie er svakere med tanke på disse elementene. 
Både språkleken og handlingen kunne vært hakket hvassere. 
Et visst eksistensialistisk poeng er til stede også i årets bok, men fortellingen oppleves som mer ordinær enn tidligere. 

Illustrasjonene er derimot en nytelse hele veien, og selv om «Hakk o ve» ikke er forfatterens beste, har boka flust å tilby små og ikke fullt så små (les: voksne) lesere. 
