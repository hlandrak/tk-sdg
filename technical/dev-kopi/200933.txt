Airtame - kan den erstatte HDMI-kabelen?
Dansk oppfinnelse lover å gjøre det veldig enkelt å overføre lyd og bilde trådløst til TV-en. 

De færreste av oss er veldig glad i kabler. 
Jo færre kabler til TV-er, skjermer, mobiler og PC-er, desto bedre. 
Vi har heldigvis kommet et langt stykke på vei, men den kabelfrie hverdagen er fortsatt langt unna, om den noensinne kommer. 

Traff en nerve 

Danskene som står bak folkefinansieringsprosjektet Airtame, hadde ambisjoner om å gjøre HDMI-kabelen overflødig, ved å gjøre det superenkelt å overføre lyd og bilde mellom PC, nettbrett og mobil til TV-en. 

Det var helt tydelig at de traff en nerve hos mange, og i løpet av to måneder fikk danskene inn åtte ganger mer penger fra folket enn de trengte for å sette i gang produksjonen. 

Nå, halvannet år etterpå, er Airtame i butikkene. 

Bruker wifi 

I praksis dreier det seg om en liten plugg som settes i HDMI-kontakten og en USB-port i TV-en (hvis du har en. 
Strømadapter følger også med hvis TV-en din mangler USB-port). 
Ved hjelp av drivere og et styreprogram på PC/Mac, kan du overføre skjermbilde og lyd til Airtame via trådløst nett. 

Oppkoblingen kan enten skje direkte (sikrer best kvalitet), eller via det vanlige trådløse nettet ditt. 

Installasjonen er veldig rett fram, og det tok ikke lang tid før PC-en vår og Airtame oppdaget hverandre, og vi kunne se skjermbildet på TV-en. 

Via styreprogrammet kunne vi nå velge mellom forskjellige streaming-moduser: Arbeidsmodus, videomodus og presentasjonsmodus. 
Alle kan overstyres med manuelle innstillinger. 

Allerede her skjønte vi at dette ikke var like enkelt som med kabel. 

Båndbredden er et problem 

Årsaken ligger i begrenset båndbredde. 
Med HDMI-kabel er dette aldri noe problem, men når ting skjer trådløst kreves det noen grep for å sikre både jevn datastrøm og god kvalitet. 

Og dessverre: 
Dette er ikke alltid like enkelt, noe vi raskt ble vitne til. 

Stillbilder og presentasjoner gikk det greit med, men video var mer problematisk - selv om vi brukte en PC med ett av markedets beste trådløse nettverkskort. 

Først opplevde vi at lyd og bilde var ute av synk på høyoppløst video, uansett hva vi prøvde av innstillinger. 
En firmware-oppdatering løste dette problemet, men et annet er fortsatt til stede: 
Hakking. 
Vi mistenker at Airtame hopper over enkelte bilder for å sikre god bildekvalitet. 
Dette skjer selv når vi kjører datastrømmen direkte fra PC til Airtames aksesspunkt. 
Belastningen på PC-prosessoren er også relativt høy, noe som kan resulterer i viftestøy og eventuelt redusert batteritid. 

Hvor plagsomt dette er, avhenger av scene. 
Ved panorering er det definitivt merkbart. 
Den generelle bildekvaliteten er imidlertid bra. 

Airtame fungerer også fra mobil og nettbrett(Android og iOS), men ikke like sømløst. 
Vi prøvde for eksempel med en iPad, og kunne vise bilder og presentasjoner, men ikke video. 
Grensesnittet virker også uferdig. 
Linux-støtte er også på plass, men den rakk vi ikke å teste. 

Konklusjon og alternativer 

I utgangspunktet er Airtame et helt greit produkt til sitt bruk, men noen perfekt kabelerstatning er den overhodet ikke. 
Airtame fokuserer først og fremst på bedriftsmarkedet - og der er kanskje ikke video alltid like sentralt, men sett i forhold til opplevd kvalitet og funksjonalitet synes vi prisen uansett er altfor høy. 
Den ligger på rundt 2.400 kroner i skrivende stund. 

Vi skynder oss å legge til at drivere og firmware fortsatt er på et tidlig stadium, og at ting kan bedre seg etter hvert. 

OPPDATERT: 
Vi har fått følgende oppdaterte info fra Airtame-teamet, som besvarer noen av spørsmålene som ble reist i debatten knyttet til vår testomtale: 

1. 
Airtame allows to stream the entire computer screen, not just video or image services. 
It is simply replacing a cable between the pc and a screen, and doing it over the air. 

2. 
You can stream screens with or without wifi. 
If you stream without wifi, your computer directly connects over the air to the AIRTAME in the screen. 
And then usually the quality is the best. 

3. 
With our last update v 1.0.2. 
we have considerably improved connectivity, wifi discovery and streaming. 
So streaming of videos has improved considerably. 
It is possible to stream videos without delay. 

4. 
So far it is only possible to stream images, presentations and pdfs from mobile devices. 
Entire mirroring is on our 'to do' list though. 

5. We release software updates over-the-air and all our users usually get them automatically. 
So whether you bought an AIRTAME three months ago or today you will be able to enjoy the latest improvements. 

Så hvilke trådløse alternativer har man? 
Det første vi tenker på er Chromecast. 
Det er en løsning som etter vår mening er langt mer fleksibel - ikke minst fra mobil og nettbrett, og den koster kun en brøkdel. 
Chromecast-støtten i apper er dessuten god, noe som ikke kan sies om Airtame på dette tidspunktet. 

Utover dette bør også Intel WiDi og Apple AirPlay nevnes, selv om de bare delvis dekker bruksområdene til Airtame. 
Her må ditt behov være avgjørende for hvilken løsning du velger. 

Personlig er vi ikke i tvil: 
HDMI-kabelen er fortsatt førstevalget for å koble PC til TV, og så bruker vi Chromecast til trådløs overføring fra mobil og nettbrett. 
