«Magnus» er herlig tullete
Vidar Magnussens serie «Magnus» strekker seg fra ordspillhumor og ren slapstick til det helt absurde. 

Jeg har lenge savnet noe litt annerledes, sci-fi-aktig, på den norske seriefronten. 
Men jeg hadde aldri gjettet at noe så snålt som «Magnus» skulle bli det første til å oppfylle det ønsket. 

NRK beskriver «Magnus» som en krysning mellom «Inspector Clouseau» og «Stranger Things». 
Legg mest vekt på førstnevnte, ta med noen Transformers-aktige møbler, en dæsj «X-Files», og en god dose nordisk krim, så nærmer vi oss en faktisk beskrivelse av serien. 

Magnus Undredal (Vidar Magnussen) er Frestads dårligste etterforsker, men i sitt eget hode er det andre mener er idioti, bare misforstått genialitet. 
Han blir satt til å løse en merkelig drapssak, og det fører ham til både troll og mistenkelige amerikanere. 

Magnus forsøker å løse saken ved hjelp av hjemmelagde hjelpemidler, som en kommode-rustning. 
Med på slep har han et ungt mobbeoffer (Charlie Hutton), og den svært suicidale kollegaen Dan (Pål Rønning). 

Selvmordshumor høres kanskje litt smakløst ut, men fungerer godt i et univers som er så merkelig at alt faktisk kan være morsomt. 
Vitsespekteret er virkelig stort, og rangerer fra ordspillhumor og ren slapstick, til det helt absurde. 

For det står virkelig ikke på fantasien her. 
Magnus er fan av å bruke forkledning, og det er noe av det som fører til flest latterutbrudd hos meg. 
Når kamuflasjen går skikkelig skeis, og blir til et «smeltefjes», storkoser jeg meg med hvor teit det hele er. 

Det er liksom ekstra herlig at serien får lov å være nettopp skikkelig teit, når det settes opp mot store, flotte bilder av norsk vinternatur. 
Landskapsbildene kunne vært fra en hvilken som helst nordisk krim – og så kommer Vidar Magnussen ramlende inn med en eller annen latterlig forkledning. 

Likevel treffer ikke alt like godt. 
På et tidspunkt blir en stol brukt som kamuflasje, og det er et artig grep, men dras etter hvert ut i det litt kjedsommelige. 
Flere andre sekvenser oppleves langtrukne. 
Autocorrect-humor er heller ikke en fulltreffer, kanskje mest fordi det ikke føles like nytt og smart som det meste andre er. 

Rollelisten er et stort pluss. 
DNS-favoritt Pål Rønning er spesielt morsom som Magnus’ deprimerte makker, og Preben Hodneland passer godt i rollen som den tvilsomme spesialetterforskeren Geir. 

Det at ikke alle ansiktene har vært så mye på skjermen som Vidar Magnussens, bidrar til å gi serien et friskere preg. 
Men en forutsetning for å like serien, må nesten være at du liker både Magnussen og hans sans for humor. 

Hvis ikke du har syntes han har vært morsom før, er det åpenbart best å styre unna, for dette er mye Magnussen på én gang. 
