Gliser i solskinnet
Står ikke på stemningen når Fieh og gjengen spiller på Øya, akkurat. 

Ambisjoner er bra, det. 
Og det er ikke akkurat mangel på det når de åtte på scenen går i full jazz-jam-modus og spiller opp til inntreden av frontfigur Sofie Tollefsbø. 

Uansett. 
Med et knippe låter under beltet, blant annet “Glu” og Soundcloud-hiten “25”, stiller Tollefsbø og bandet breialt opp på Øyas andre dag og viser stor selvtillit. 

Nusoul-låtene spilles med stor iver når sommersolen passer på å svette av en liter hos undertegnede på de snaue tre kvarterene. 
Musikkgleden, spesielt hos hovedrolleinnehaveren, skinner gjennom og smitter over på Vindfruen-publikummet som stiller opp manns- og kvinnesterke. 

Den funky Minneapolis-lyden (tenk Prince, naturligvis) og tilhørende koreografert Morris Day and The Time-dansing er ikke helt idiotisk å trekke linjer til når du hører på på materialet. 
Til tider føles det som om Tollefsbø kanaliserer hennes indre Jill Scott og Janelle Monae, og da ser du hva som virkelig bor i henne. 

Det jammes nesten til den store folkehøyskoleavslutningen av det meget solide bandet, men det sklir heldigvis ikke for mye ut. 
En humørfylt gjeng, dette. 
