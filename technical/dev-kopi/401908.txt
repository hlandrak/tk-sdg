Disney kræsjer fortiden sin i «Rive-Rolf kræsjer internett»
Referansefest på godt og vondt. 

Hvis jeg var Disney-sjef, noe det er lite sannsynlig at jeg noen gang blir, men altså, hvis, så hadde jeg innført tre års moratorium på historier med bestevenn-tematikk. 

Jeg er ærlig talt litt lei av det, spesielt når det er en mekanisk og påklistret ting, som det gjerne blir i historier som ikke er drevet av kunstnerisk, men økonomisk nødvendighet. 
Jeg vil veldig gjerne ha en bestevenn, men det er begrenset hvor mange ganger jeg orker å bli minnet om viktigheten av det fra Disney. 

Litt morsomt, mest masete 

Den første Rive-Rolf-filmen (2013) var smart og hadde et flertall gode ideer. 
Møtene i støttegruppen for slemme spill-karakterer var en av de bedre. 

Rive-Rolf kræsjer internett er en visuelt sett storslagen oppfølger, men den har også et mer forsert utgangspunkt. 
Rattet på Vanilje von Sukkertopps spill går i stykker, og spillet står derfor i fare for å vrakes fra spillsjappa. 
Og Rive-Rolf kan naturligvis ikke leve med at bestevennen hans ikke får drive med den bilkjøringen hun elsker. 
Et nytt ratt finnes på Ebay, og da må Rive-Rolf og Vanilje ut på internett. 

Dermed følger en referansefest uten like. 
Tidligere Disney-karakterer, eller karakterer som Disney har kjøpt seg inn i og dermed eier, dukker opp i et forrykende tempo. 
Litt morsomt er det, men det er først og fremst anmassende. 
Det bærer preg av et slags automatgirmodus mer enn av nødvendighet for historiens del. 

Et kaotisk, digitalt helvetesunivers 

I tillegg pøses det på med gigaselskaper som finnes på internett (Youtube, Google, Amazon og så videre). 
Det hele blir en referansefest som antagelig er morsommere for tyveåringer enn for seksåringer. 
Og jeg fornemmer at skaperne forsøker å være like smarte og morsomme som de som har laget Lego-filmen og Lego Batman-filmen. 
Men det er de bare ikke. 

I stedet får de meg til å tenke at ingenting lenger peker på en menneskelig virkelighet, men kun på et slags kaotisk digitalt helvetesunivers hvor alt refererer utelukkende til seg selv. 
Quentin Tarantino klarer dette med eleganse. 
Disney gjør det ikke. 

Den eneste virkelig smarte scenen i filmen er den hvor Vanilje uforvarende havner inn i et rom hvor alle de tidligere Disney-prinsessene, og en fra Pixar, befinner seg. 
Den er til gjengjeld super. 

Likevel er filmen forrykende rent visuelt, og Disney- og Star Wars-entusiaster vil kunne føle seg hjemme i all viraken. 
Men er man ute etter en god historie, er det bedre å se den første filmen om igjen. 
