Konsertanmeldelse:Nicki Minaj 

Råtass i rosa tåke. 

KONSERT: 
Nicki Minaj 

STED: 
Oslo Spektrum 

AKTUELT ALBUM: 
«The Pinkprint» 

Skjermen som danner scenens bakteppe lyser opp et mørklagt Spektrum, først med en pompøs svart/hvit turnévideo, deretter med, mer som forventet, et sterkt lys som får salen til å ligne sukkerspinn. 

Men rosafargens fremste forkjemper, den 32 år gamle Nicki Minaj, åpner showet like elegant som den svarte kjolen hun har på seg – hun heises opp på scenen til den svale «All things go» og «I lied», samt hennes nydeligste crossover-låt, «The Crying Game». 
Hun svever alene på scenen over et tynt teppe av røyk. 

Hun begynner svart og svalt, men de bombastiske fargene kommer inn etter kveldens første av uttallige anttrekkbytter, til den den harde raprekken fra «Feeling Myself» til den flotte Maya Jane Coles-samplede «Truffle Butter», og hun briljerer rapmessig på «Only», «Looking Ass» og «Want Some More» – selv om det visuelt ligner mer på et strippeshow enn en rapkonsert. 

Kveldens 14 første låter manifesterer, blant et syrete sirkus av farger, former og fete dansere, Minajs slagkraft som rapper. 
Hun har en grandios personlighet, teknisk teft og en fandenivoldsk råskap de fleste rappere bør misunne henne. 

Men siste halvdel er preget av et landskap der langt flere artister er bedre enn henne. 

Joda, «Marilyn Monroe» fremkaller allsang, men er også hennes mest overfladiske og kvalme forsøk på en hjerterykkende ballade. 

«Grand Piano» er Katy Perry light. 
Hun synger dog overraskende godt på «Save Me» og blant balladene og de totalt identitetsløs dancelåtene (som den begredelige stekesangen «Pound The Alarm» og Guetta-samarbeidet «Turn Me On») bruker hun mest energi på å kommunisere med publikum, i form av sjarmerende småprat. 

Hun plukker ut en ivrig fan fra publikum, stiller opp på foto og skryter av at hun skryter av Norge i en av låtene sine: 
«Nobody’s fuckin with Norway, I said it». 

Og da er det mellom låtene personligheten hennes kommer frem. 
