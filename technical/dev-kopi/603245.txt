«Legofilmen 2»:Masse moro 

Filmanmeldelse: 
Den nye «Legofilmen» er kanskje ikke like briljant som den første filmen, men gøy er det likevel. 

Det er gått fem år siden sist og innbyggerne i Bricksburg må takle en ny utfordring. 
De blir invadert av søte, men fryktelige vesener fra planeten Duplo som legger byen i ruiner, og de befinner seg i et slags apokalyptisk «Mad Max: Fury Road»-univers. 

Men det er ikke det eneste som skjer, for i denne filmen har de ikke spart på noe. 
Alt fra «Matrix»-referanser til «Star Wars», «Jurassic World» og «Guardians of the Galaxy» med action i verdensrommet og dinosaurer. 
Mye av dette er imidlertid myntet på det voksne publikummet og vil gå upåaktet hen hos de små. 
Mye forsvinner også i den norske versjonen, som stemmene til Bruce Willis, Chris Pratt, Jason Momoa og Elizabeth Banks, men for barna vil ikke det bety så mye og det er jo tross alt de som er hovedmålgruppen. 

Forsøkene på å putte inn moralleksjoner om viktigheten av å bli voksen og ikke alltid se verden gjennom et solfilter, eller om å leke fint med lillebroren eller lillesøsteren din, er ikke like vellykket, men filmen byr på enkelte nye, kreative vendinger som utvikler plottet. 
Filmen er imidlertid på sitt aller beste når humoren får flyte fritt, og den ikke tar seg selv så høytidelig. 
