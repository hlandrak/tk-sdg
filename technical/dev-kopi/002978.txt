Frøet er sådd
Hodetelefonene på. 
Rapper Oscar Blesson gir oss en vibbete debut-EP. 

Watch The Boy Grow er en stemningsfull debut-EP på seks spor hvor 20 år gamle Oscar Blesson, som for øvrig gjorde en fin figur på by:Larm, viser få tegn til voksesmerter. 

Vi ble kjent med ham med miksteipen Look What I Lost. 
Holmlia-rapperen er en relativt ny aktør på det norske rapkartet, men viser lovende takter med Watch The Boy Grow. 

Hør Watch The Boy Grow i Spotify og Tidal 

Over svermeriske produksjoner signert Tommy Tee får vi høre en ung mann som reflekterer over livet og tilhørende oppvekst i hovedstaden. 
Tankene blir plassert inn i mørke, bølgete låter. 

Blesson er flink med tekst, og legger med EPen et fundament for årene som kommer. 
Han er godt i gang med modningsprosessen, og sånn sett er Watch The Boy Grow den viktigste byggeklossen til den lovende, engelskspråklige norske rapperen. 

Det starter med alarmerende “Quik” før tittelsporet kommer på. 
“Young Wave God”, låten Blesson konkurrerte med i Urørt-duellen, er neste ut. 
Det er alltid stas å høre Norges beste rapkor, Loudmouf Choir, da de flankerer Blesson på en av undertegnedes favoritter fra EPen, ettertenksomme“Rock Bottom”. 
Tapt kjærlighet og tilhørende selvkritikk er å høre på rolige “Lose Her”, og det løfter seg med utgivelsens diggeste og mest oppløftende, “The Life (prologue)”. 

Det høres sammenhengende ut. 
Selv om dette ikke er rive-seg-i-håret-bra, så får artisten får vist frem potensialet. 
Watch The Boy Grow er en hodetelefon-treat, og gir god grunn til å følge med på utviklingen til talentet. 
