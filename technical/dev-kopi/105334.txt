Et godt nettbrett til en rimelig penge
Asus ZenPad 10 er et nettbrett som gir mye glede for pengene. 

Asus ZenPad er et rimelig nettbrett som kanskje først og fremst blir en utfordrer til Google Nexus 9, Samsung Galaxy Tab 4 og Samsung Galaxy Tab A. 

Asus ZenPad 10 

Med eller uten mobilt Internett 

Modellen vi har fått til test heter Z300CL/4G, og som navnet tilsier har den støtte for mobilt Internett med 4G-teknologi. 
Denne utgaven koster 3290 kroner, men du kan spare 1000 kroner ved å bruke mobilen som modem, og heller satse på en ren Wi-Fi-versjon av ZenPad 10. 

Hva er det så som skiller dette brettet fra andre nettbrett? 

Først og fremst at det har lavere billedoppløsning på skjermen enn det de dyreste modellene har. 
Dernest at det ikke har de aller kraftigste prosessorkjernene, et relativt beskjedent lagringsminne, og at det er litt kraftigere bygget enn de langt dyrere toppmodellene. 

Satser på 16:10 og underholdningsfunksjoner 

Når det gjelder forskjellen på Asus ZenPad 10 og andre modeller i tilnærmet samme prisklasse, blir disse mindre påtagelige. 
Her skilter Asus 10 med DTS-HD-lyd, nokså kraftige stereo fronthøyttalere og en teknologi som gir klare og fine skjermbilder. 
Asus har også valgt å beholde 16:10-formatet, mens konkurrenter som HTCs Google Nexus 9 og Galaxy Tab A har fått samme skjermformat som iPad, 4:3. 

Ingen av formatene er ubrukelige, hverken til det ene eller det andre, så mest av alt handler det om smak og behag. 

Asus-brettet er både pent å se på og rimelig i innkjøp. 
Spørsmålet blir da hvor godt det løser de oppgavene det er ment for. 

Designen på Asus ZenPad 10 røper ikke at dette er et rimelig nettbrett. 
Den blanke rammen, og tofargede baksiden der det meste av overflaten ser ut som behandlet skinn, gir et luksuriøst preg. 
Logoen i sølv og behagelig avrundede kanter forsterker dette inntrykket. 

Design er mer enn utseende. 
Når du løfter brettet kjenner du at det veier en del mer enn toppmodeller som Galaxy Tab S, iPad Air og Xperia Z4 Tablet. 
Brettet kjennes imidlertid solid ut. 
Det er stivt og uten knirk, og strukturen på baksiden gjør at brettet er godt å holde i. 

Brettet har en kontakt i bunnen som gjør at du kan bruke det med en dokkingstasjon (tilleggsutstyr). 
Ellers finner du ladekontakt og lydutgang nede på venstre side. 
Ladekontakten er en standard MicroUSB-kontakt som også kan benyttes om du vil koble til tilleggsutstyr, eller overføre data mellom brett og PC. 

Litt svak skjermoppløsning 

Skjermen har en oppløsning på 800 x 1280 piksler, som på en 10,1-tommer skjer, gir en pikseltetthet på nokså beskjedne 149 ppi (piksler per tomme). 
Fargene er klare, kontrasten er god, og skjermen egner seg utmerket for film, selv om vi selvsagt helst hadde sett at oppløsningen var litt høyere. 

Maskinvaren skiller seg litt fra det typiske, ved at Asus har valgt Intel som brikkeleverandør. 
Dette er en Intel Atom Z3560, klokket til 1,83 GHz. 
Brikken har fire kjerner, og 2 GB arbeidsminne. 
Brettet havner et stykke ned på resultatlisten i ytelsestester, men har fremdeles kraft nok til å fungere tilfredsstillende i de aller fleste sammenhenger. 

Kamera på det jevne 

Kameraet er av de bedre i klassen med 5 megapiksler oppløsning, men fungerer likevel bare som en reserveløsning. 

Om du er ute etter et rimelig nettbrett som fungerer helt utmerket, er dette ett av de beste kjøpene du kan gjøre. 
Det fungerer utmerket til surfing på Internett, spill, oppdatering av sosiale medier og oppslag i kart, og du kan utmerket godt se bilder og film eller lese aviser på det. 

Det du ikke får, er den samme høye billedkvaliteten som på topp-brettene. 
Asus ZenPad er også tyngre, så din blir mer slitsom å sitte med i hendene over tid. 
Brettet har ikke NFC, og vil følgelig heller ikke virke med mobilbetaling, om det skulle være et tema. 

Alternativer 

Et nærliggende alternativ er Samsungs nye Galaxy Tab A 10.1, som er om lag tre hundrelapper dyrere. 
Dette brettet har 4:3-skjerm, er betydelig lettere enn ZenPad. 

Et alternativ om du vil ha et brett med skarpere bilde, er Apple iPad Mini. 
Her er skjermen en god del bedre, men også mindre. 
iPad mini er også betydelig lettere, men med like mye minne (32 GB) blir iPad-en nesten 1000 kroner dyrere enn Asus-brettet. 

Alt i alt mener vi dette brettet er det beste alternativet nå for deg som vil ha mest mulig igjen for pengene, og som innser at du kan klare deg med et produkt uten riktig så mye pomp og prakt som det flaggskip-modellene byr på. 
