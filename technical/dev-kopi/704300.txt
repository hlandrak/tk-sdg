Nå går det riktig vei
Trond Helge Bårdsen har brukt en stund på å komme dit han er i dag, men nå begynner det for alvor å likne noe. 

Han spilte en gang i Klepp-bandet Watershed, som hadde muligheten til å bli noe stort. 
I hvert fall ga de ut en bemerkelsesverdig bra debutsingel, men så var det stopp. 
Terje Winterstø Røthing gikk etter hvert til Kaizers og dannet i tillegg Skambankt med Watershed-folk. 

Bårdsen tok en annen vei og dannet Daisy med Hilde Bjerkeskaug på vokal. 
Så kom solodebuten "In the spot" i 2007, en plate som sprikte i flere retninger. 
Et par år senere begynte han å jobbe med morsmålet og egen dialekt. 

Det var et smart trekk, ikke minst fordi han har historier han ønsker å fortelle. 
Han har brukt lang tid på å samle sammen sangene til platen, men igjen har han tenkt riktig.Problemet forrige gang var først og fremst at han ikke hadde nok gode låter å fylle albumet. 
Denne gang står han distansen ut. 
Dessuten er Baardsen blitt til et band, basert i Oslo. 
Med på laget har han gitarist Endre Koch, bassist Henning Brøvig Hanssen og trommis Stian Føyen. 

Produsent er Andreas Prestmo, noe som med hans bakgrunn i Lukas Kasha og Wobbler skulle antyde et fyldig lydbilde. 
Det er det også blitt, ikke minst i fine "I same spor" og voksende "Svimering". 

Kontrasten er den akustiske og nesten umerkelige "Eg kan ikkje lenger se deg nå". 
Åpningskuttet "Vakuum" er fin solskinnspop, mens pønken bobler under "Pur magi". 

Platens høydepunkt er "Trøsten", frisk kraftpop med spor av folkemusikk. 
Illustratøren Anders Kvammen, som står bak omslaget, har lagd en hel tegneserie til låten. 
Den kan du lese på hjemmesiden baardsenmusic. 

Beste spor: 
"Trøsten", "I same spor", "Skygger fra ei aen tid". 
