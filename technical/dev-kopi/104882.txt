Plateanmeldelse: Zayn – «Mind Of Mine»
Det er Zayn Maliks tur til å gjøre «fra gutt til mann»-greia. 
Det går ganske bra. 

ALBUM: 
POP/R & B 

«Mind Of Mine» 

Nesten alle boyband har en slik som Zayn Malik. 

Litt introvert og litt «bad boy», glad i å påpeke at han egentlig liker «ordentlig» musikk (ordentlig musikk = hva som helst som ikke er boybandmusikk). 

Et par-tre hakk kulere enn de andre, og gjerne den første til å forlate bandet for å prøve seg på egen hånd. 

Nøyaktig ett år etter at 23-åringen lot One Direction i stikken, er det Maliks – som nå kaller seg kun Zayn – tur til å friste lykken i den velprøvde øvelsen «boybandstjerne blir voksen». 
Det går over forventning. 

Zayn er et barn av R & B, oppflasket på Usher og andre skjøntsyngende soveromshelter. 

«Mind Of Mine» er urban pop, amerikansklydende i uttrykket, og plugger rett inn i strømmen av livstrett, merkelig nummen sexmusikk som The Weeknd i øyeblikket er den mest kommersielt vellykkede eksponenten for. 

Det bannes flittig («fuck» er et favorittord), og Zayn benytter seg av enhver anledning til å oppfordre folk til å kle av seg. 

Omslaget – ideen er rappet fra Lil’ Wayne – banker poenget inn: 
Gutten er blitt voksen, og noe så innmari kjønnsmoden. 

Grepet føles trett. 
Men musikken er bedre enn man kunne frykte, spesielt innledningsvis. 

«It’s You» er den store balladen og det fremste oppvisningsnummeret for stemmen hans. 
Malik er kjent for den myke falsetten og de lange tonene. 
Mange kommer til å drømme seg bort til denne. 

Den mer tradisjonelt stadionpoppende «Pillowtalk» er en hit allerede, og kunne rent melodisk sett vært en 1D-låt (om man ser bort fra at han synger om soverommet som en «krigssone» for «fucking and fighting»). 

«Drunk», en effektiv ballade om sene kvelder og røde øyne, er et annet åpenbart hitemne. 

Låtkvaliteten synker en smule etter korte «Flower», som Malik synger på urdu, med ett unntak: 
«Lucozade», et boblende elektropopnummer som bidrar med noe dette partiet mangler, nemlig energi. 
Den kan bli i overkant innadvendt, denne dunkle, smådeprimerte klubbmusikken. 

De fire ekstralåtene på deluxeversjonen har kun Zayns stemme, som riktignok er fin, å skilte med. 

Men til boybandutbryterdebutalbum (puh!) å være, må «Mind Of Mine» sies å være over gjennomsnittet vellykket. 

BESTE LÅT: 
«Lucozade» 
