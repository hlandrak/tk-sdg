Intimkonsert med Marit Larsen
Hun kan fylle store saler, men denne gangen valgte Marit Larsen å skape den koselige og intime stemningen på Håndverkeren med låter i ny drakt. 

Når: 
Fredag kveld 

Publikum: 150 stk. 

Marit Larsen ga nylig ut plata «Joni was right», og reiser i den forbindelsen rundt i Norge på intimkonsert-turné. 
Hun har med andre ord vraket Kilden som hun benyttet seg av forrige gang hun var i byen, til fordel for Håndverkeren. 
Dette kan skyldes hennes nye forkjærlighet for folkpopen som preger plata, og den mer nedstrippede og enkle produksjonen som passer bedre i små lokaler. 

Les anmeldelsen av «Joni was right»: 

Besetningen har hun krympet ned til en kvartett uten trommesett med Christer Slaaen, Tor Egil Kreken og Mari Kreken som medmusikere. 
De to sistnevnte sto forøvrig for oppvarmingen denne kvelden, som duoen «Darling West». 
Besetningen gir naturlig nok låtene et helt nytt arrangement — noe de fleste kler veldig godt. 
De talentfulle musikerne er samspilte og skaper et dynamisk og variert lydbilde ved å bytte ut instrumenter flere ganger. 
Selv spiller Larsen både gitar og piano. 

Larsen har en trygg og sjarmerende scenepersonlighet og forteller underholdende historier underveis. 
Temaene strekker seg fra Larsens store inspirasjonskilde Joni Mitchell til at «Hidden Heart» er skrevet til Per Sandberg - noe hun mener han har gjemt veldig godt. 

I løpet av kvelden fremføres både nye og gamle låter, og vi får også en coverversjon av Bruce Springsteens «Dancing In The Dark». 
«When The Morning Comes» åpner hun helt alene, og den vakre melodien kommer virkelig til sin rett. 

Stemningen nådde ikke helt til taket fredag. 

Konserten avsluttes med «No» fra hennes siste plate, men stemningen nådde ikke helt til taket fredag. 
På den andre siden ble det en koselig og intim atmosfære som Larsen og hennes låter kledde. 
Det er uhøytidelig, nært og rom for å le litt av sine egne små spillefeil. 
Det står respekt av en musiker som tør å ta steget ned for å fremheve sitt musikalske uttrykk ytterligere. 
