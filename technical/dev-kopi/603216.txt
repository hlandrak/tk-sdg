Om å finne seg selv
Prestegården i Sør-Audnedal er bakgrunnen for en ujevn samling artikler om åndelig vekst og utvikling. 

Ei kaffebord-bok er ikke nødvendigvis til for å leses. 
Den skal ligge der på bordet, eller på hylla under bordplata og være vakker og attraktiv, til å bla i og kanskje lese litt i sånn av og til. 
Slik fremstår boka med den lange tittelen «Å komme til seg selv i stillhet, skjønnhet og et livgivende mangfold» skrevet av Inger Marie Aase fra Kristiansand. 
Siden 2005 er hun bosatt på den gamle prestegården på Vigmostad i Audnedal hvor hun og mannen hennes har bygd opp ett retreatsenter, det eneste på Sørlandet. 

På hjemmesiden retreater.no presenteres hele nitten slike steder i Norge, og Sandom i Ottadalen er det eldste med historie tilbake til 1950-tallet. 
På nettsiden heter det at «Retreater er forskjellige. 
Men fellesnevneren er stillhet, eller nærmere bestemt: taushet. 
Tausheten er retreatens tydeligste kjennetegn og viktigste virkemiddel. 
På en retreat er man tause sammen - hele, eller deler av tiden». 

Etter å ha lest boka om Prestegården vil jeg si det slik, femti år er etter at Finn Kalvik debuterte med «Finne meg sjæl», at det er det det handler om, å finne seg selv, og å komme nærmere Gud. 
De nitten retreatsenterne i Norge har alle en kristen og økumenisk bakgrunn. 

Inger Marie Aase har redigert boka og den inneholder artikler av 23 bidragsytere. 
Alle har en tilknytning til Prestegården, enten som gjester eller som bidragsytere ved retreater der. 
Boka er svært omfattende og absolutt til å leses i små porsjoner. 
Mange av forfatterne forteller sin egen troshistorie, om veier bort fra tro og tilbake til tro. 
Noen forteller om veier og strategier til mestring av ulike problemer. 
Noen tanker gir gjenklang hos meg, annet stiller jeg meg fremmed overfor. 

Noen mennesker, ganske mange må det være, har åpenbart stort behov for og glede av å være på retreat. 
For andre holder det lenge å gå en tur i skauen. 
Prestegården står for en imponerende åpenhet. 
Her er det tydelig at det er plass for alle som søker fellesskap i stillheten, uansett livssyn. 
