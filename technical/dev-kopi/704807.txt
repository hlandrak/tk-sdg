Som et langskudd i stolpen
FIFA 14 mangler noen centimeter på å være det perfekte fotballspillet. 

Årets utgave av Fifa er det nærmeste du kommer følelsen av knytte på deg skoene og løpe ut på nyklippet gress i Madrid, Manchester eller Milano med ballen under armen og 80.000 på tribunen. 

Jeg husker fortsatt FIFA 96 – det første fotballspillet som tok i bruk 3D-teknologien. 
Jeg husker deilige FIFA 98, innovative 2007 og 2012-utgaven, som kanskje er den beste av dem alle. 
Nå er endelig årets variant i butikkhyllene. 
Og den 20. utgaven av tidenes mest populære fotballspill leverer varene. 

Smartere lagkameraterDen mest iøynefallende forbedringen handler om hjelpen du får på banen. 
Tidligere har lagkameratene dine vært til mer bry enn noe annet. 
Sånn er det ikke i FIFA 14. 
I angrep beveger de seg smart og er hele tiden på jakt etter stikkere. 
Det er faktisk vanvittig deilig å kjenne på følelsen av å ha medspillere som lurer den bakre fireren til motstanderen og er våkne foran mål. 

I den andre enden av banen gjør kompisene dine flere riktige valg enn tidligere. 
De plasserer seg bedre og presser mer fornuftig i forsvarsarbeidet. 
Alt dette er med på å gjøre din jobb lettere. 

Merkbar forskjell 

I tillegg er det deilig å se at de beste faktisk er best. 
Det er ikke lenger slik at Leo Messi plutselig risikerer å se ut som Frode Kippe når han skal motta ballen. 
I FIFA 14 blir klasse belønnet. 
Endelig er forskjellen der. 

Og selv om jeg noen ganger lengter tilbake seks–sju år, til Fifa-utgavene der det bare var å trykke på knappen for gjennombruddspasning for å vekte en perfekt ball til en lagkamerat på løp, er det utvilsomt dette som er riktig. 
Det skal ikke være forbeholdt alle å kunne få sine elleve utvalgte til å se ut som Barcelona. 
Det skal ikke være mulig å treffe med hver pasning, hvert løp og hver heading. 
Fotball er også tilfeldigheter og svak pasninger og skudd. 
Ikke alle er like gode. 
Ikke alt kan sitte i krysset. 

Følgefeil 

FIFA 14 er utvilsomt et fryktelig bra fotballspill. 
Men det drar også med seg noen av feilene fra tidligere versjoner. 

For meg er det fortsatt en gåte hvordan grafikk og presentasjon i Pro Evolution Soccers (PES) fotballserie kan være så mye bedre enn det Fifa klarer å levere. 
Heller ikke denne gangen har EA Sports tatt de nødvendige grepene som skal til for å heve spillet til det absolutt toppnivå på dagens konsoller. 

Så må det være lov å håpe på at grafikken følger etter når Fifa lanseres for neste generasjon spillkonsoller – som Playstation 4 og Xbox One. 

Alt annet ville overraske stort. 
