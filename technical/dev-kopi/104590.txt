Bokanmeldelse:Helene Uri: 
«Hålke» 

Hvordan leve et helt liv med en ektemann som kan finne på å slå, men som også har vært en god far? 
I Helene Uri intense kammerdrama om å hate og elske et menneske, er dette et av hovedspørsmålene. 

Ebba og Karl har vært gift i snart seksogførti år etter at de møtte hverandre på lærerskolen i 1968. 
Hun har gjort karriere som pedagog og høyskolelektor, han har vært ansatt på den samme ungdomsskolen gjennom hele yrkeslivet. 
De har to barn, barnebarn. 
Nå har de for lengst blitt pensjonister og flyttet til en mindre leilighet sentralt i Oslo. 
Det er trangere der, mer knugende. 
Ebba tenker at leiligheten er forbannet. 

En tirsdag midt i januar klarer de ikke å forlate hjemmet. 
Ute er det is og hålke på gaten. 
Lårhalsbrudd, tenker de. 
Så de velger å holde seg innendørs de neste dagene. 
De spiller Scrabble, de spiser opp maten de finner i skap og kjøleskap. 
Til slutt tar også kaffen slutt. 
Ebba vil ut! 
Karl nekter henne. 

I løpet av syv intense dager fanget i leiligheten, oppsummerer Helene Uri i dette kammerdramaet et helt liv. 

Hun utforsker dynamikken mellom ektefellene, men også det nærmest innøvde samspillet, alt som ulmer under overflaten, den psykiske og fysiske volden. 
For Karl er en mann som har slått («gubbjævel»), mens Ebba har vært utro («sjuske»). 
Det er lenge siden, men ikke glemt. 

Om forfatteren: 

«Et ekteskap er som et komplisert brettspill», reflekterer Ebba et sted. 
Også romanen er et spill om å ha overtaket, om å vinne, selv om marginene er små. 
Karl kan komme til å slå, men Ebba slår hun også. 
Med ord, riktig nok. 

Leiligheten blir en metafor på ekteskapet. 
Hålken, den livsfarlige, men også trivielle hindringen. 
Hvorfor bestiller ikke Ebba bare en taxi? 
Men hun gjør ikke det. 
Hun blir, slik hun har blitt i ekteskapet med Karl. 

Uri skriver overbevisende om makt og avmakt, om de kompliserte strukturene mellom mennesker som har tilbrakt hele livet sammen, det oppdemrede sinnet, skuffelsene, men også avhengigheten som har tvunget seg frem, årsakene til at feministen Ebba aldri forlot Karl. 
Hun tenker: 
«De fleste dager med Karl er gode dager». 
Og Karl: 
«Du ville ikke ha hatt meg annerledes.» 

Dette er også en roman om å bli gammel, om forfengeligheten som aldri tar slutt, om lidenskap mellom kropper som kanskje ikke lenger er unge, men likevel har seksuelle behov og lyster. 

Det kan innvendes at å sperre to mennesker med oppdemret sinne sammen på liten plass, er et velprøvd triks. 
Det er noe Harold Pinter-aktig over det hele, og den ibsenske grunntonen ville trolig ha gjort seg godt på scenen. 
For meg har liknende fortellinger dessverre blitt fortalt bedre og mindre konstruert før. 

Språklig er Uri sikker. 
Hun fører et konservativt, ganske konvensjonelt språk, som i denne romanen kler et par eldre mennesker. 

Om en roman Ebba leser, sier hun et sted: 
«Overraskende slutt og ganske godt språk». 
Noe liknende kunne jeg si om «Hålke». 

Hør: 
Disse bøkene gleder vi oss til i høst: 

Soundcloud: 
Høstens beste bøker 
