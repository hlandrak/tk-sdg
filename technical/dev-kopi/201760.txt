Nå har vi kjørt den oppsiktsvekkende Toyotaen
Med crossoveren C-HR går Toyota nye og forfriskende veier innen bildesign. 
Men hvordan er den å kjøre? 

På bilutstillingen i Paris i 2014 viste Toyota en konseptbil som ga oss bakoversveis med sin spektakulære formgivning. 
Den ble presentert som en mulig kommende lillebror til SUV-en RAV4 og hadde allerede navnet C-HR - men med påhenget Concept. 

Med sin ganske vågale fremtoning fikk den oss til å tenke på den første crossoveren av denne typen - den noe mindre Nissan Juke. 
Størrelsesmessig er den derimot nærmere Jukes storebror, Qashqai. 

Og nå har vi altså både sett og fått prøvekjøre produksjonsversjonen C-HR. 
På spørsmål om hva bokstavene står for, får vi vite at det betyr Coupé High-rider og det forklarer i grunnen konseptet bak bilen: 
Hverken SUV eller vanlig personbil, men en Coupé der man sitter høyt. 
Det er åpenbart med det samme vi får se den, at det europeiske designsenteret har fått la kreativiteten blomstre. 

Coupé krysset med SUV 

Coupé er det jo egentlig ikke snakk om, men at designen er inspirert av en, er tydelig ut fra den profilen, som smalner av bakover. 
Dessuten er dørhåndtakene på bakdørene skjult i C-stolpen, slik som på Nissan Juke. 
Samtidig er den kraftfulle nedre delen av karosseriet med fremtredende hjulbuer en påminnelse om at bilen også har en viss tilhørighet til SUV-universet. 
Toyota forklarer selv at det dreier seg om en bil som plasserer seg mellom Auris Touring Sports og RAV4. 

Bilen er basert på den ganske ferske modellplattformen til Toyota, som har fått navnet TNGA, som står for Toyota New Global Architecture. 

Dimensjonene er relativt kompakte og ligger ganske nær opptil en annen fersk crossover på markedet - Kia Niro, som slo C-HR på målstreken og ble første hybrid-crossover på markedet. 
Bilen er 436 centimeter lang, knapt 180 centimeter bred og vel 155 centimeter høy. 
Akselavstanden er 264 centimeter. 

Vil appelere til følelser 

Forhåndsstudier utført mot potensielle kunder har ført til at Toyota, med sin sjefsingeniør Hiroyuki Koba, har fokusert målrettet på de uttrykte forventningene. 
Den typiske kunden skal være hovedsakelig styrt av følelsesmessige vurderinger, som ønsker å stå ut og å være først ute med å prøve nye opplevelser og produkter, forteller Toyota-folkene. 

Designspråket henter elementer som er kjent fra andre Toyota-modeller, som Under Priority (stor grill nederst) og Keen Look (smale lykter som omslutter forskjermen). 
Men C-HR har noe annet, friskt og nytt, synes vi. 
Det har da også vært hensikten, kan sjefsingeniør for C-HR, Kazuhiko Isawa, fortelle. 
Ifølge ham har ikke målet vært å skape en SUV som er dynamisk, men heller en dynamisk bil som også har SUV-egenskaper. 

Stylingen etterstreber ifølge Toyota-designerne en subtil miks av dynamikk og sensualitet. 
Den har et gjennomgående designtema som er diamant-inspirert og som for eksempel synes i den nedre grillen. 
Baklyktene er plassert høyt og inneholder, som seg hør og bør i 2016, LED-pærer som skal gi en gjenkjennbar lyssignatur bakfra i mørket. 

Tidsmessig interiør 

Interiøret synes vi gjør fremskritt på flere områder i forhold til hva vi er vant med fra Toyota. 
Alexandre Gommier, fra det europeiske designsenteret ED2, forteller at interiørdesignen tar en ny retning for Toyota, som de har kalt «Sensual Tech», som altså vil kombinere ny teknologi og moderne og sensuell stil. 
Diamant-inspirasjonen går igjen i mønstre både på dør- og taktrekk og i høyttalerne - samt i fasongen på brytere og nåler i instrumentene. 

Instrumentpanelet har en lagdelt struktur og er mer førerorientert enn på andre Toyota-modeller. 
Her finner vi en nydesignet 8-tommers berøringsskjerm som grensesnitt til Toyotas Multimedia '16 navigasjonsplattform. 

Interiøret er ellers overraskende romslig i forhold til inntrykket man har utenfra - voksne kan fint sitte bak hverandre i bahagelige seter. 
Et lite ankepunkt fra bakseteplass er at det føles litt innestengt grunnet de høyt plasserte vinduskarmene - noe må man ofre for kul design... 

Hybriden blir storselgeren 

Den nye crossoveren vil tilbys med en 1,2-liters turboladet bensinmotor på 115 hestekrefter, eller som hybrid - med en samlet effekt på 122 hester. 
Bare den førstnevnte utgaven er tilgjengelig med firehjulsdrift. 

Vi tilbragte første dag av testkjøringen ombord i en C-HR hybrid. 
Den er utstyrt med drivlinjen vi kjenner fra fjerde generasjon Prius, som kom på markedet før sommeren. 
Det betyr bensinmotor pluss elmotor, som samarbeider for en mest mulig effektiv fremdrift. 

Bensinmotoren er den kjente 1,8-literen som fungerer etter Atkinson-prinsippet og har en svært god termisk virkningsgrad på 40 prosent. 
Elmotor/generator og generator er integrert i en kraftfordelingsenhet av transaksel-typen sammen med planetgir og reduksjonsgir. 

Man kan velge mellom kjøreprogrammene Normal - der forholdet ytelser/ drivstoffeffektivitet optimeres, Eco, der drivstoffeffektivitet får prioritet over ytelsene, og Power, der ytelsene får prioritet på bekostning av drivstofføkonomien. 

Batteripakken er som tidligere av typen nikkel-metallhydrid (NiMh). 
Den er plassert lavt i bilen, under baksetene. 
Batteriet kan øke rekkevidden oppnådd gjennom regenerering av energi. 

Kvikk med turbo 

Dagen derpå kjørte jeg turbo-bensinversjonen. 
Den oppleves som alt i alt kvikkere og raskere særlig i det lavere mellomregisteret. 
Det er selvsagt takket være turboladingen. 
Derimot er hybriden mer jevn og harmonisk i kraftutviklingen og tar av kjapt fra start. 
Den har også selvsagt en god del bedre drivstoffeffektivitet. 
Begge vil overveiende leveres med trinnløs transmisjon, som aldri inspirerer til å være tung på høyrelabben, men som kan gi god flyt i fremdriften når man har vent seg til den. 

Som nevnt tidligere, deles plattformen med fjerde generasjon Prius. 
Den har vi tidligere berømmet for langt mer ryddige kjøreegenskaper enn det jeg var vant til der i gården. 
Imidlertid er oppsettet såpass nøytralt og komfort-orientert på Prius at den aldri blir det man kan kalle inspirerende å kjøre. 

Tenderer mot underholdende 

Med C-HR, derimot, er oppsettet et annet og til tross for at bilen er høyere, oppleves den både mer sportslig, strammere i oppsettet og til tider underholdende under aktiv kjøring på gode, svingete veier. 
Dette takket være en ny tilnærming til fin-tuning av chassiset som Toyota har fått til gjennom utstrakt testing og tilpassing på europeiske veier, med europeiske kjøre-entusiaster og med endelig validering på selveste nordsløyfa på Nürburgring. 

Det har selvsagt ikke gjort den noe høyreiste crossoveren til noen sportsbil - uansett ikke ønskelig - men på en svingete strekning fjellvei i kupert landskap fikk vi satt bilens dynamiske egenskaper på prøve. 
Toyotas representant hadde vi i mellomtiden satt av i nærmeste landsby etter eget ønske. 

Og uten å forsake et mer enn akseptabelt nivå når det kommer til kjørekomfort, oppleves bilen som skarp og presis i svingene, med en lett kontrollerbar, naturlig understyringstendens på grensen. 
Bilen krenger heller ikke mye gjennom svingen og er lett å rette opp. 
Førsteinntrykkene er altså at den ganske enkelt oppleves som god å kjøre - vi gleder oss til å få testkjørt den grundigere under norske forhold i løpet av vinteren. 

Fem (eller 3+2) utstyrsnivåer 

De såkalte gradene, eller utstyrsnivåene er som følger: Active, Dynamic, og Supreme. 
De to sistnevnte kan dessuten leveres i variantene Dynamic Tech og Supreme Tech. 
I tillegg kommer ved lansering en svært komplett versjon av hybriden, ved navn Launch Edition. 

Prisene starter på 300.000 kroner for en forhjulsdrevet Active hybrid. 
Dyreste hybridversjon er Supreme Tech til 354.000 kroner – inkludert tilvalgene skinninteriør og full JBL stereo. 
For den som ønsker firehjulsdrift må man velge turbobensin-motoren på 1,2 liter med en pris for «adgangsbilletten» på 370.000 kroner – da med graden Dynamic. 
Aller dyreste versjon blir 1.2 turbo 4x4 Supreme Tech – den kommer på 409.000 kroner. 

(Frakt og leveringsomkostninger kommer i tillegg). 

Fra Active-graden er blant annet følgende standardutstyr: 
17-tommers aluminiumsfelger, ratt og girkule trukket i skinn, Toyota Touch 2 med DAB og 8-tommers multimediaskjerm, 2-soners klimaanlegg, ryggekamera, regnsensor, tåkelys, samt de fleste sikkerhetssystemene som utgjør Toyota Safety Sense, som anti-kollisjon med autobrems og fotgjengergjenkjennelse, adaptiv fartsholder, skiltgjenkjenning og tretthetsvarsler, samt filskiftvarsling. 

Med den neste graden, Dynamic, plusser man på med for eksempel 18-tommers felger, bi-tone utvendig farge, mørke ruter og varme i rattet. 
Supreme får dessuten sportsseter i delskinn, parkeringssensorer med auto-stopp / enkel parkeringsassistanse, nøkkelfri adgang og start og automatiskbakluke. 

Toyota leverer 

Selv om bilen ikke kan anses å være rørende billig, er det dermed et helt greit forhold mellom prisene og ytelser/utstyr. 
Etter vår mening er dette et friskt pust i crossover-klassen og i Toyotas modellrekke. 
C-HR fortjener definitivt å få oppmerksomhet også - og kanskje spesielt - utenfor Toyotas tradisjonelle kundeskare. 

Forsalget av Toyota C-HR har allerede startet og levering til kunder skal etter planen være i gang i januar. 

Tekniske data: 

Toyota C-HR: 
Prisene: 

Prisene er veiledende utsalgspriser. 

Les også: 
