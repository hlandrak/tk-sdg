Helstøpt kjøreglede
En detaljert, åpen verden og et utall forskjellige oppgaver gjør Forza Horizon 2 til et ypperlig kjørespill som du kan kose deg i lenge. 

Den franske vinbonden blir neppe spesielt blid når han oppdager at noen (meg) har råkjørt i en svær SUV og maltraktert vinrankene hans. 
Med 1812-overtyren på anlegget har jeg, passende nok, rast av gårde i distriktet Napoleon forserte etter landgangen i Golfe-Juan, så fort at lavendelåkrene langs veien bare blir til lilla deler i et stadig vekslende lappeteppe. 

Heldigvis byr spillet på nok av sjanser til å skru ned tempoet og nyte synet av det vakre, sør-europeiske landskapet. 
Spillet er nemlig lagt opp som en litt hipp og ungdommelig kjørefestival hvor du selv må sørge for transporten mellom de ulike racene du skal delta i. 
På den måten får du god anledning til å utforske den enorme, åpne verdenen. 
De ulike kappløpene du må vinne for å kvalifisere deg til finalen i denne bilfestivalen er sånn sett bare en liten del av det spillet har å by på. 

Fantastisk grafikk 

Det er summen av en rekke vellykkede faktorer som gjør at dette spillet får topplasseringen som undertegnedes favorittbilspill gjennom tidene. 
Det første man legger merke til, er selvsagt den uovertrufne grafikken. 
De provencalske landskapene ser fascinerende naturtro ut, og detaljrikdommen er helt uovertruffen. 
Som når jeg gang på gang akkurat ikke klarer svingen, og nesten kjører inn i en liten vinhandel. 
Det er så man nesten kan lese hva som står på etikettene. 

Bilnerdene vil også ha mye å velge mellom, med over 200 tilgjengelig biler. 
De er utstyrt med mer eller mindre naturtro kjøreegenskaper, og hvis du av en eller annen grunn vil ha en realistisk spillopplevelse, hvor bilen blir like skadet som den ville blitt i virkeligheten hvis du hadde kjørt like uansvarlig som i spillet, finnes det en modus for dette også. 
Etter hvert som du vinner ulike utfordringer, får du midler til å oppgradere doningene og til å kjøpe nye. 
Hvilke kappløp du får tilgang til, blir igjen bestemt gjennom hvilke biler du velger. 

Mange tilleggsutfordringer 

Hvis du skal kjøre fortest mulig igjennom spillet, handler det om å vinne, eller i hvert fall gjøre det relativt godt, i en rekke turneringer i Frankrike og Italia. 
Det er fire obligatoriske race på hvert sted, og det veksles mellom streetracing i vanlig trafikk, offroadkjøring, langkjøring på landevei, og så videre. 
Det finnes dessverre ingen lokal flerspillermodus, men det går selvsagt an å konkurrerer mot venner på nettet. 

Spillet er også proppet med tilleggsutfordringer. 
Du kan konkurrere mot andre sjåførerer (såkalte drivatarerer, med kjøremønster basert på ekte spillere) du møter på veien, jakte på skjulte bilskatter i låver, kjøre såkalte bucket list-løp, kappkjøre med tog og fly og en hel haug med andre ting. 
Her er det alltid mye å finne på, og det gir spillet en eksepsjonelt bra slitestyrke. 

Spillet er anmeldt på grunnlag av Xbox One-versjonen. 
