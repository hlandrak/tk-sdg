Sterk film om vold, rasisme og vanskelige valg
«The Hate U Give» bør sees av alle, ikke bare av ungdom. 

Selv om den er basert på en ungdomsbok, er dette langt mer enn bare en ungdomsfilm. 

«The Hate U Give» er en voldsomt vond, emosjonell og nyansert film om et høyst aktuelt problem. 

Filmens tittel kommer fra Tupac Shakurs T.H.U.G.L.I.F.E., et akronym som står for «The Hate U Give Little Infants Fucks Everybody». 

Flere perspektiv på akronymets betydning presenteres i filmen, men bunner ut i det samme: 
Selv små barn internaliserer hatet de opplever i samfunnet, og slik skapes enda mer hat. 

16 år gamle Starr Carter (Amandla Stenberg) bor i et fattig, svart nabolag, men går på en finere privatskole. 
De to verdenene er svært forskjellige, og Starr føler hun er én person hjemme, og en helt annen på skolen. 

Måten Starr håndterer de to verdenene reflekteres ikke bare i måten hun snakker og kler seg på, men også i filmmusikken. 
Én type musikk for nabolaget hun bor i, Garden Heights, og en for skolen i Williamson. 

Når Starrs barndomsvenn Khalil (Algee Smith) blir skutt og drept av en hvit politimann, og hun er det eneste vitnet, kolliderer de to verdenene. 

Hun må ta et valg om hvem hun egentlig vil være, og finne sin stemme. 
Den vanskelige veien dit spilles strålende av Stenberg. 

Filmen åpner med en scene hvor Starrs far, Maverick ‘Mav’ Carter (Russell Hornby), driller barna i hva de skal gjøre om de kommer i kontakt med politiet: ha hendene synlige, svar på spørsmålene de blir stilt, og så videre. 

Mav er smertelig bevisst på risikoen for å komme i en situasjon hvor håndbevegelser kan bety forskjellen på liv og død. 

Det gjør det enda vondere at Khalil kanskje kunne overlevd, om bare han hadde blitt drillet i det samme. 

Navn som Tamir Rice og Sandra Bland dukker opp i løpet av filmen, som sterke påminnelser om at det finnes altfor mange ekte versjoner av Khalils historie. 

«The Hate U Give» behandler temaet politibrutalitet mot svarte, og Black Lives Matter-bevegelsen, på en svært nyansert måte. 
Etter Khalils død opplever nemlig Starr press fra alle kanter. 

Noen ønsker at hun skal fortelle om det hun var vitne til, om Khalils historie, at hun skal bli med i kampen. 
Andre vil tvinge henne til å tie. 
Enten av egne grunner, eller for å skjerme henne fra oppmerksomheten og konsekvensene om hun står frem som vitnet til skytningen. 

På skolen virker det som om også Starrs hvite venninner engasjeres av hendelsen. 

Men det viser seg at Black Lives Matter-demonstrasjonen for mange først og fremst er en god unnskyldning til å skulke skolen. 

Vi får også et interessant innblikk i politiets syn på hendelser som denne, gjennom Starrs onkel Carlos (Common), som selv er politi. 

Resultatet er en film som virkelig våger å være kompleks, vond og vanskelig, selv om hovedmålgruppen er ungdom. 

Gjennom de ulike perspektivene stiller filmen en rekke viktige spørsmål, som ikke bare gjelder politivolden i USA, men som er universelle. 

«The Hate U Give» er en film som derfor bør ses av alle, ikke bare av ungdom. 
