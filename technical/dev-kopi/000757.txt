NHL 14
– Same procedure as every year. 

Gode spill gir deg en utfordring, som kan overvinnes, men som svares med en ny utfordring, som kan overvinnes, og så videre. 

I flere år har sportsspillene til EA balansert følelsen av realisme, av virkelig sport, opp mot dette idealet. 
På en måte som har etterlatt andre konkurrenter i bakevja de siste årene. 

Årets utgave i NHL-serien er intet unntak. 
Samtidig pakkes spillopplevelsen inn i så mange lag, så mange valg, at NHL 14 står på randen av å fremmedgjøre spillere som kun ønsker en morsom ishockeyopplevelse. 

For ishockeyfansen er det derimot et hav av muligheter. 
Den oppdaterte «Be a Pro»-delen av spillet, som nå har fått det nye navnet «Live the Life», lar deg skape din egen sportshelt og jobbe frem mot en stor karriere. 
Samme muligheter finner du i stort sett alle sportsspill i dag, og «Live the Life» skiller seg ikke spesielt ut eller fører noe nytt til bordet. 
Mest irriterende er de negative konsekvensene du får ved å ikke spille egne kamper. 
Men det er morsomt å skape din egen ishockeystjerne og følge stjernestigen oppover. 

Bedre slåssing 

Så hva ellers er nytt? 
Kollisjonsmotoren, som regner ut og viser hva som skjer når to spillere dundrer sammen på isen, er kopiert fra FIFA-spillene. 
Mens slåsskampene drives av spillmotoren fra en annet EA-spillserie, Fight Night. 
NHL14 er med andre ord mer enn noe annet en konsolidering av eksisterende teknologi, utviklet av ulike EA-studioer over hele verden. 

Selv om det er mulig å si at det hele føles mer naturlig, så er forskjellene fra tidligere spill i serien ikke noe brorparten av spillere vil legge stort merke til. 

NHL94 anses visstnok (har aldri spilt det selv) som en av de beste ishockeyspillene gjennom tidene. 
Og i årets utgave, tjue år etter, har EA-studioet i Canada inkludert en retromodus hvor du kan spille kampene sett ovenfra og ned som i gamle dager. 
Nostalgifaktoren er høy, men selve spillopplevelsen er ikke bedre. 

Å gi ut det tilnærmet samme spillet år etter år er ikke nødvendig. 
Det er noe EA gjør for å tjene penger, mange penger, og det gjør de. 

For dem som allerede eier NHL 13, eller NHL 12 for den sakens skyld, er det ikke nok nytt i dette spillet til å rettferdiggjøre innkjøp til fullpris. 
Men isolert sett, vurdert for seg selv (slik jeg vurderer alle spill), er NHL14 et knakende godt spill. 

Oppdaterer du spillsamlingen hvert år med nye sportsspill? 
Legg inn din mening i kommentarfeltet. 
