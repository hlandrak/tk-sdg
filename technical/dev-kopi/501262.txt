Tikkende bomber
Svensk-norsk samarbeid med et fandenivoldsk driv. 

Det kan umulig være lenge før den bergensvante progjazztrioen Elephant9 gjør gitarist Reine Fiske til et fullverdig medlem. 
Etter forrige album «Antlantis», en rekke konserter, og nå deres seneste ferd over «Silver Mountain», er svensken så godt integrert i bandets klanglige univers at det ville vært synd om han forsvant. 

De har den tidsriktige 70-tallslyden, sømløse melodiutvekslinger med Ståle Storløkkens effektpreparerte hammondorgel, drømmende akkorder på akustisk gitar, og ikke minst milesvis med svømmende, forvrengte elgitartoner. 
Gitaristen, som ellers spiller i bandet Dungen, har på alle måter funnet sin plass i nordmennenes heftige lekegrind. 

Kvartetten har tatt seg god tid denne gangen, og dobbeltalbumet er delt inn i fem lengre stykker, hvor avslutningssporet «The Above Ground Sound» tikker inn godt over 20-minuttersmerket. 
Lyden er forførende varm og røff i kantene, og Torstein Lofthus' trommemessige drivkraft er som en taktfast tikkende bombe i musikkens kjerne. 
Bassist Nicolai Hængsle 
Eilertsen utgjør andre halvdel av det uforskammelig «taite» kompet, og når propellen får skikkelig fart på sporet «Kungsten», skal du være laget av permafrossen sement for å ikke la deg rive med. 

Elephant9 er et band som bør å oppleves live, men med «Silver Mountain» blir man også bydd spennende lydmessige løsninger, overraskende brudd og musikalske elementer som ikke like godt lar seg gjennomføre i konsertsammenheng. 
Det kan tidvis bli litt lange padleturer i elver av ekko og våt klang, men enkle og effektive melodilinjer løser opp droningen, og skaper fremdrift i improvisasjonene. 

Selv om en syretrippete versjon av Stevie Wonders «You Are The Sunshine Of My Life» ikke gir noen umiddelbar gjenkjennelseseffekt, er det fascinerende å høre hvordan bandet bruker noe musikalsk uventet og klarer å gjøre det til sitt eget. 
Gjennomgående viser bandet at de evner å skape improvisert rock som går lenger enn utelukkende motorisk stempelpumping, selv om heldigvis aldri gir helt slipp på det fandenivoldske drivet. 

Elephant9 spiller på Hulen i kveld. 
