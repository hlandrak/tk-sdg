Cohen nærmer seg stillheten
På en uhyre varsom og vakker måte. 

ALBUM: 
Jeg leser at Leonard Cohen angrer på at han utførte dette albumet nærmest som en dødsmesse. 
82-åringen er ikke fullt så klar til å forlate livet som enkelte av disse sangene kan gi inntrykk av. 
I et intervju med Dagbladet forleden er han sitt sedvanlige muntre jeg og hevder at han har tenkt å bli 120 år. 

Men selv om gravferdsstemningen med kor og orgel bak Cohens hviskende stemme er påfallende i det mørke åpningsnummeret, slår det en at sangene til den kandiske guruen ofte er hyllet inn i en slik stemning, også på andre album. 
De minner om salmer hinsides religion og gudsdyrkelse. 

Patrick Leonard, kjent for sitt arbeid med blant andre Madonna, er også denne gangen medkomponist på flere av sangene, slik som på «Old Ideas» (2012). 
Plata er produsert av Cohens sønn Adam. 
Arrangementene er gjennomtenkte til siste tone, enten de domineres av piano og orgel, englekor («Travelling Light»), gitar (den skjebnetunge «Leaving the Table») eller fiolin («Steer Your Way»). 

Dette er et album som nærmer seg stillheten. 
Selv døden blir vakker nå Cohen synger om den. 
