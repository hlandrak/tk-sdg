Huy Tapashi holder koken
Huy Tapashi byr ikke på avansert kokkekunst, men gjør sakene sine bra. 

– 
Jeg er litt overrasket over at de lever fortsatt? hvisker spisefølget. 
Huy Tapashi & Noodles fikk god omtale av oss ved forrige besøk, men vi var usikre på om den lille restauranten, inneklemt mellom gigantiske Café Sorgenfri og Beach Club på Aker brygge, ville overleve. 
Det er tett i tett med asiatiske konkurrenter i nærheten, som Alex sushi, Mr. Bay, Asia, Sake sushi, Tammy sushi og Hanami, og rundt påsketider åpner også Hakkasan dørene få meter unna. 

Asiatisk tapas 

– 
De har klart å skille seg ut ved å tilby litt andre ting på menyen enn alle konkurrentene her, sier spisefølget. 
Asiatisk tapas, deleretter, gjelder selvsagt her også, men de kjører også hardt på nudelretter og asiatiske bun burgere som du blant annet får hos Nikay, Asian Box og Hitchhiker. 

Lokalet er lunt, stilrent og enkelt og minner om et titalls andre lokaler i byen. 
Bakgrunnsmusikken er behagelig og ikke like sjenerende som hos Hanami og en del andre asiatiske spisesteder, hvor man nesten må rope til hverandre under måltidet. 

Ikke vond 
- wonton 

– Enkle, men gode smaker, smatter spisefølget. 
Vi har valgt chef’s meny, seks serveringer, til 595 kroner pr. person. 
Første servering byr på tre ulike retter, og vi starter med en kamskjell yuzugranité med noe lime, sitron og en touch konjakk. 
De gode lakseskivene bader i en velduftende trøffelsaus med noen sprø ringer vårløk på toppen. 
I den siste skålen ligger to biter wonton fylt med reker. 
Pakkene er frityrstekt og sprø og rekesmaken kommer godt frem og blandes med litt søtlig barbecuesaus på toppen. 

Tom varmer opp 

– 
De har ikke det helt store vinutvalget, sier spisefølget. 
På menyen er det flere typer konjakk enn vin, og drikkemenyen bærer mer preg av at det er en bar mer enn et spisested. 
Vi har fått anbefalt en Saar Riesling fra produsenten Van Volxem, en fyldig og frisk hvitvin som går greit til de første rettene og er ganget i Aker Brygge-stil til 3 x polpris. 

– Deilig Tom kah gai, skryter spisefølget. 
Kokosthaisuppen er glovarm og passe sterk og inneholder sitrongress, sopp og store biter kylling. 
Mange har for små og tørre kyllingbiter i suppen, men her har kyllingen bevart saftigheten. 

Torskegrøt 

Bun burgeren er luftig og god og er fylt med svinekjøtt og kimchi. 
Kjøttet er mørt og godt, men drukner litt i japansk majones og barbecue-koriandersaus som stjeler smaksbildet. 

– 
Det er bra at de ikke er pysete med krydderet, mener spisefølget. 
Den neste retten byr på torsk med en kraftig tomatsaus med en del chili i. 
På torskeryggen ligger strimlede grønnsaker, men selv torsken er dessverre stekt litt for lenge, og er blitt noe grøtete i konsistensen. 

Servitøren er smilende og informativ og spør i tillegg om man ønsker pause mellom rettene. 
Det er alltid lurt hvis folk har det travelt eller ønsker å sitte lenge ved bordet. 

Pynt mer! 

Den siste hovedretten, indrefilet av okse i karrisaus, er en meget god rett. 
Saftig og mørt kjøtt bader i en fyldig og småspicy saus med chili, rødløk og knasende sprø bønner. 
Porsjonen er stor og mektig, og suppleres med en varm bolle med ris. 

Vi avslutter måltidet med en luftig og velsmakende fondant med søt kokosis og ber om regningen. 

– 
En bra sjokoladefondant, men de kunne godt ha hatt noen bær til for å friske opp den ellers kjedelige presentasjonen, mener spisefølget. 
– Jeg håper lille Huy klarer seg, for de byr på gode smaker og hyggelig service. 

Huy Tapashi & Noodles 

Adresse: 
Bryggetorget 10. 
Tlf. 
22832288. huy.no 

Hva vi spiste: Chefs meny – 6 serveringer. 

Hva det koster: 
Forretter 95–139 kr. Asian bun burger 115–169 kr. Nudelretter 179–198 kr. Hovedretter 229–269 kr. Dessert 95–115 kr 6-retters meny 595 kr. 

Hvem passer det for: 
Par og små grupper. 

Lydnivå: 
Asiatiske restauranter kjører på den samme bakgrunnsmusikken, men her er det på et lavere, behageligere nivå enn mange konkurrenter. 

Rullestolvennlig: 
Nei, ingen handicaptoalett. 

Innsidetips: 
Er det ute etter en lang kveld med din utkårede, er 6-retteren til 595 er meget godt kjøp. 

Miljø: 
4 

Meny: 4 

Mat: 
4 

Service: 5 

Verdi for pengene: 
4 

21 av 30 poeng 

Andre gode spisesteder i nærheten: 
