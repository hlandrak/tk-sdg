Bygd på solid Brisbane-grunn
Australske Go-Betweens med Robert Forster og Grant McLennan var blant det som gjorde 80-tallet levelig. 

Så sprakk forholdet mellom Forster og trommis Lindy Morrison. 
Bandet fulgte samme vei, og på 90-tallet jobbet Forster alene. 
Det gjorde McLennan også, før de ble gjenforent i 2000. 
De rakk tre nye plater før McLennan døde av et hjerteattakk hjemme i Brisbane i 2006. 
To år senere mintes Forster vennen med platen "The evangelist", noe av det bedre de ti siste årene har bydd på. 
Om ikke annet, så hør nydelige "Demon days" om du har gått glipp av den. 
Det var siste sang de skrev sammen, og den ble spilt inn av Forster på "The evangelist" etter vennens død. 

Sju år er gått, og nå er 58-åringen omsider tilbake. 
Soloplatene på 90-tallet var aldri like gode som McLennans, men han er slett ingen dårlig artist. 
Kutt som "Songwriters on the run" og "And I knew" er noe av det beste han har gjort alene. 
Vel, helt ensom er han jo ikke. 
Scott Bromiley og Luke McDonald fra Brisbane-bandet The John Steel Singers er medprodusenter og spiller på platen. 
Dermed gjør de en gjentjeneste fra deres eget album. 

Andre deltakere er turné-trommis Matt Piele og Forsters kone Karin Bäumler, som synger og spiller fiolin. 
Til sammen gjør de albumet til noe som likner det Go-Betweens foretok seg, og det er altså ingen dårlig attest. 
Samtidig forsøker han seg på litt andre ting, som Lou Reed-aktige "I love myself (and I always have)" og en klang av Bryan Ferry i vokalen på åpningskuttet "Learn to burn". 

Forster har kalt dette en ny start, og det er det all mulig grunn til å håpe på at han vil oppfylle det. 

Beste spor: 
"Let me imagine you", "Songwriters on the run", "And I knew", "I'm so happy for you", "Turn on the rain". 
