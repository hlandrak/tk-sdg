Endelig testet:Volvo XC90 

Vi må innrømme at det er på tide med en ny generasjon. 
Her er den. 

Etter 13 år er det duket for en ny generasjon XC90, og få biler har vært så mye omtalt før sin fødsel som nettopp denne bilen. 

Det vises også på ordreinngangen, for til nå er det allerede 531 mennensker som har skrevet ordre på bilen, og det før de engang har sett den. 

Volvo i Norge har med andre ord omsatt XC90 for en halv milliard kroner før den i det hele tatt har dukket opp. 

Kommer i mai 

For å svare på de enkle spørsmålene først, så kommer de første bilene til landet i mai. 
Prisene starter på 781.000 kroner, og da får du en D5 dieselmotor under panseret. 
Den rimeligere 
D4 kommer først på slutten av året, og starter på 731.000. 

I Norge kommer XC90 til å selges kun som 7-seter, og alle vil ha firehjulsdrift. 
Med andre ord, det finnes ingen enkel og billig snarvei inn i en XC90. 

Du skipper eksempelvis ikke bakerste seterad og kjøper deg en 5-seter for å spare 4.900 kroner. 
De pengene vil du tape mange ganger den dagen du skal selge bilen igjen. 

Fem motorer, en girkasse 

Når alle alternativer er på plass, vil du ha fem motoralternativer å velge mellom. 
Alle disse har samme type girkasse, en 8-trinns automat - uten girhendler bak rattet, men med mulighet for overstyring på selve spaken. 

Alternativene er: 

T5 254 hk Momentum AWD: kr 843.000T6 320 hk Momentum AWD: kr 1.010.000T8 400 hk Momentum AWD: kr 965.000D4 Kinetic 190 hk AWD: kr 731.000D5 Kinetic 225 hk AWD: kr. 781.000 

Nå skal det legges til at få kommer til å velge disse bilene med utstyrsnivå Kinetic, så på disse kan du legge på cirka 30.000 kroner for å få Momentum. 
Da har du en helt fin og bra utstyrt bil, men når totalregnestykket gjøres opp, har nok de fleste kundene smurt på enda litt til oppå der igjen. 

Se flere bilder utvendig: 

6+1 sete 

Med sine 495 centimeter er XC90 altså en bil rett oppunder fem meter. 
Tross et langt og stort panser er det fortsatt svært god plass igjen til kupeen. 

Formen på karosseriet gir et stort indre, bevisst selvfølgelig, og Volvo har benyttet det godt. 
Alle de tre seteradene har fått to fullverdige seter, og kun midterste sete i midterste rad er blitt smalere og åpenbart best egnet for de minste Volvo-entusiastene. 

Selv i bakerste rad kan en voksen person sitte godt, blant annet takket være en midterste rad som kan skyves frem på skinner. 

Kravet har vært at personer under 170 skal sitte godt, uansett hvilken rad man sitter på. 
Alle de fem baksetene kan dessuten legges ned individuelt, så det er ingenting å si på fleksibiliteten. 

Som det kommer frem av tabellen, er det 314 liters bagasjeplass bakenfor tredje seterad. 
Legg ned denne, og du har 692 liter til rådighet opp til vinduskanten. 
Legg så ned alle baksetene, og det åpenbarer seg et lasterom på 1.868 liter fra gulv til tak. 

God på innsiden 

Det er da også på innsiden XC90 viser seg fra den virkelig gode siden. 
Materialvalgene er flotte, med god premiumfølelse. 
Uansett hva du tar i, er det forseggjort, og laget av god kvalitet. 

Girspaken på T8 er faktisk laget av svensk krystall, bare for å trekke frem en liten funfact. 

Treverket ser ut - og kjennes - som virkelig tre. 
Skinnet er ikke bare skinn, men av ypperste klasse, og så videre. 
Her har Volvo virkelig gjort en god jobb, og vi gleder oss allerede til se hvor mye av dette de har tenkt å videreføre inn i nye og kommende modeller i de lavere prisklassene. 

Kontrollsenteret 

Når vi begynner å ta tingene i bruk, blir det slettes ikke noe dårligere. 
Ergonomien i XC90 er nesten eksemplarisk, og den nye høytstående skjermen gjør en komplisert bil mye enklere. 

Skjermen er delt opp i fire hovedeler, hvor hvert felt håndterer én ting. 
Deretter kan du gå videre inn i systemet for det ene feltet, dersom du trenger å gjøre dypere endringer. 
At skjermen i tillegg er svært lettlest, har veldig god oppløsning og lysstyrke, og i tillegg er veldig rask og responsiv ved berøring gjør det hele bare enda bedre. 
Dette er genialt. 

I tillegg er skjermen passe stor. 
Den skal ikke vinne noen konkurranse for størrelse, men er i høyeste grad med når det gjelder funksjoner. 

Den er så liten som mulig, men så stor som nødvendig. 

Norgesmodellen 

Etter å ha kjørt bilen med tre av de fem motorene, er vi ikke i tvil. 
De fleste kundene i Norge kommer til å velge D5, dieselversjonen på 225 hestekrefter. 
Her må vi legge inn et forbehold om at 
D4 også kan sparke fra seg, når den kommer mot slutten av året. 

Vi har likevel tro på at mange kommer til å la seg friste av 400 hester og den ladbare hybridløsningen i T8, selv om man nå nærmer seg millionen faretruende raskt. 

På grunn av hybridløsningen får T8 en avgiftsrabatt som dreper den rene bensinversjonen T6 med 320 hester fullstendig. 
Den blir med andre ord den neste favoritten, etter D5. 

Se flere bilder innvendig: 

Kjører som den ser ut 

Ute på veien oppdaget vi raskt at vår testbil var utstyrt med luftfjærer, på godt og vondt, men absolutt mest på godt. 

Komforten er veldig bra, samtidig som den er fast nok til å kunne kjøres aktivt. 

Luftfjærene gir deg mulighet til å sette opp understellet individuelt med et hav av alternativer, både for styring, motor, gir og fjæring. 

Støynivået er også veldig lavt, men så har Volvo også satt inn doble ruter med laminering i mellom. 
I tillegg er den store stereopakken så bra at du vil ha helt andre lyder å forholde deg til enn det lille som er av støy utenfra. 

Både styring og understell kan som sagt settes opp manuelt, og det blir nærmest umulig skylde på Volvo dersom du ikke finner en styrerespons, eller et chassisoppsett som ikke passer deg. 
Samlet under ett byr XC90 både på kjørekomfort og på kjøreglede, og du kan selv velge hva du foretrekker. 
Veldig bra. 

Førstevalget 

D5-motoren er definitivt den som gjør en best figur. 
Naturligvis er både T6 og T8 ypperlige kombinasjoner, men T6 faller helt igjennom når prisen skal tas med i betraktningen. 

D5 har 70 Nm mer enn T6 i det turtallsregisteret du faktisk bruker. 
Da er det få, om noen grunner til å betale 200.000 mer for å få litt mer krefter de få gangene du kryper over 5.000 omdreininger. 

På enkelte andre modeller fra Volvo har vi trukket frem at automatkassene har vært for trege i automatmodus, men dette merket vi ingen ting til her. 
Kassen og motorene spilte veldig godt på lag, selv om jeg til tider savnet hendler bak rattet for enda bedre å ha kontroll. 

Svensk 4x4 

For å få drift på alle hjulene har Volvo valgt å bruke siste versjon av Haldex 5. 
Dette er et system som er programmerbart for den enkelte bilprodusent til å spille optimalt sammen med både motor og gir. 

En forspenning ligger hele tiden på, sånn at XC90 aldri blir helt tohjulsdreven. 
Driften på bakhjulene ligger klar, og skyver umiddelbart i det kreftene fordeles bakover. 

De gamle fordommene om at Haldex er ensbetydene med et system som slår seg av og på flere ganger i løpet av en og samme sving henger igjen fra gamle dager, da Haldex var et fullmekanisk system. 

Et nytt Volvo 

Når du ser den nye XC90, ser du også de nye familietrekkene for alle de kommende Volvo-modellene. 
Fronten på XC90 er deres nye ansikt, og vil se mer eller mindre slik ut på alle kommende biler fremover. 
Thors hammer, som du ser i lyktene, er en slags signatur på det nye Volvo. 

- Relanseringen av nye XC90 er også relanseringen av Volvo, forteller Øysten Herland, øverste hode i Volvo Norge. 

Alt skal fornyes, og frem til og med 2018 vil det komme én ny Volvo på markedet i året. 

Han forteller videre at om fire år, så er XC90 den eldste bilen de har i parken. 

Vi gleder oss til fortsettelsen. 
