TEST:Doro PhoneEasy 530X 

Når du bare vil ha noe som fungerer, eller skal kjøpe mobil til noen du er glad i. 

Det er ikke alle som er interessert i å bruke opp mot 10.000 kroner på en ny iPhone. 
Og det trenger ikke å stå på prisen heller. 
Enkelte har nemlig ikke lyst på en smartmobil nær sagt uansett hvor lav prisen er, og her kan det ligge mange gode grunner bak. 

Noen foretrekker ganske enkelt fysiske taster kontra en trykkfølsom skjerm, mens andre igjen bare er lei av å ha en smartmobil som alltid må lades og som er proppet med funksjoner som aldri brukes. 

Vel, uansett hvilken grunn du har: 
Dagens testprodukt kan være verdt en titt. 

Den store nyheten: 
Tåler støv og vann 

Doro skryter av av PhoneEasy 530 har fått en såkalt IP54-klassifisering, men her gjelder det å holde tungen litt rett i munnen: 

Det vil nemlig ikke si at den har blitt så vanntett at du skal kunne svømme med den, eller at du skal kunne kaste den i veggen. 
I praksis betyr det ganske enkelt at mobilen skal tåle å bli brukt i regnvær, og at den skal ha en høyere toleranse for støv enn det tradisjonelle mobiler har. 

Under vår test brukte vi den derfor utendørs i øs-pøs regnvær mens ungene spilte fotballkamp, og vi lot den også ligge i en sølepytt mens vi tok noen bilder. 
I praksis gjelder det altså å bruke hodet: 
Den duger fint til litt aktiv bruk, men skal du leke Lars Monsen på fulltid må du ty til sterkere krutt, som for eksempel den nye CAT S40-mobilen (test på vei!). 

Hva får du ellers med Doro PhoneEasy 530X? 

Skjermen er på 2,4 tommer, og selv om oppløsningen ikke er den høyeste vi har sett, oppleves den som tydelig nok. 
Som vanlig på Doro kan du endre tekststørrelsen fra «normal» til «stor», og forskjellen er såpass tydelig at selv mine nærsynte foreldre på godt over 80 år fint klarer å lese det som står der. 

Selv om det for undertegnede er litt uvant å ikke trykke på skjermen, kommer man raskt inn i styringen av mobilen: 
I praksis aktiverer man menyen via den venstre og høyre knappen rett under skjermen, og blar seg fram og tilbake i menyen via midtknappen. 

Forøvrig må vi si at oppsettet av denne mobilen er svært enkelt. 
Klarer du å sette SIM-kortet på plass, er det ganske enkelt bare å følge skjermanvisningene: 

Doro har også utstyrt PhoneEasy 530X med praktiske hurtigtaster rett under den grønne og røde telefonknappen: 

Stjerneknappen tar deg rett til dine 10 favorittkontakter. 
Det er lett å legge til og fjerne personer i favorittlisten. 
Nå skal det sies at vi synes det er svært lett å også åpne opp den vanlige telefonboken, men for personer med mange kontakter er det en fordel å slippe å bla seg gjennom en lang liste. 

Knapp nummer to aktiverer lommelykten på baksiden. 
Lommelykten er riktignok ikke av den kraftigste sorten, men skal du finne nøkkelhullet i mørket gjør den definitivt nytte for seg. 
Tanken her er altså god. 

Det vi ikke liker, er at lommelykten ikke fungerer når tastelåsen er på. 
Skal du bruke lommelykten må du altså åpne opp mobilen, og selv om ikke det er noe stort problem for de fleste av oss, kan det tenkes at dette blir et hinder for de eldste brukerne. 

Knapp nummer tre starter ganske enkelt kameraet, mens knapp nummer fire starter tekstmeldings-programmet. 
Praktisk og greit altså. 

Gullkorn: 
Alarmknapp og fjernstyring! 

Selv om du ikke vurderer en Doro til deg selv, er det nok mange som vurderer å kjøpe en til de eldste medlemmene i familien. 
Og faller du i denne gruppen bør følge nøye med de to punktene som kommer her. 

1. 
Det er svært enkelt å fjernstyre PhoneEasy 530X. 
Via mobilen kan du registrere en brukerkonto på Doros skytjeneste (My Doro Manager), og når dette er gjort får du tilgang til mobilen via en hvilken som helst PC med nettilgang, eller en iOS eller Android-app. 

I praksis vil det si at familiens datanerd kan fjernstyre mobilen, noe som er svært praktisk om eieren har mistet oversikten og du selv befinner deg langt unna: 

Selv logget vi oss inn via datamaskinens nettleser, og fikk blant annet mulighet til å endre skriftstørrelse, legge til og endre kontakter, se-slette-eller legge til bilder, gjøre endringer i kalenderen eller legge til påminnelser. 

Hvor viktig dette er vil selvsagt variere, men dette er alene en funksjon som i hvert fall hadde spart undertegnede for flere support-utrykninger... 

2. 
Innebygget alarmknapp. 
På baksiden av mobilen er det i tillegg en alarmknapp som varsler kontakter du selv har valgt ut. 
Merk deg at alarmknappen er noe nedsenket. 
Det betyr at den er lett å finne, men det skal noe til for å trykke på den uten å mene det. 

Hvilke kontaktpersoner som skal bli alarmert velges enkelt via My Doro Manager, som lar deg legge inn inntil fem ulike kontaktpersoner. 
Når knappen trykkes inn, vil disse automatisk bli oppringt - i tillegg til å få tilsendt en SMS som du selv velger ordlyden i. 

Disse funksjonene kan i seg selv være verdt prisen for de av oss som har eldre i familien som enten sliter med å bruke mobilen riktig, eller som bare har begynt å bli dårlige til beins. 

Hva liker vi ikke? 

Med egen hurtigtast til kameraet burde det meste ligge til rette for at kameraet faktisk blir brukt. 

Dessverre kommer vi ikke utenom at kvaliteten på bildet ligger LANGT unna det vi ellers har blitt vant til i dag, og det er ikke bare fordi kameraet er begrenset til 2 megapiksler. 

Hovedproblemet er at det du tar bilde av aller helst bør stå helt stille om du vil beholde fokus, og at den innebygde lampen ikke er kraftig nok når det er mørkt ute. 
I praksis vil det si at kameraet neppe vil bli brukt til noe mer enn rene nødbilder. 

Konklusjon 

Doro PhoneEasy 530X vil ikke imponere en eneste tenåring, men så er ikke det meningen heller. 

Den er enkel i bruk, har praktiske hurtigtaster, god lyd og et batteri som under vår test fint holdt koken i over 10 dager. 
Vi liker også at den kan brukes utendørs uten at vi trenger å være redd for fukt, men det vi liker aller best er fjernstyrings- og alarm-funksjonen. 

Er du i målgruppen selv, eller bare trenger en mobil til familiens eldste ville den derfor vært vårt førstevalg. 

Det som gjør at femmeren på terningen ryker er ganske enkelt kameraet, som ikke holder mål i 2015. 

Doro PhoneEasy 530X 
