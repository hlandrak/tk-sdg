Anmeldelse:Oral Bee & Da Playboy Foundation - «Putter det ned 4ever» 

Hysteriske punchlines og produksjoner i verdensklasse. 

ALBUM: 
Etterhvert som norske rapfans både ble eldre og mindre selvhøytydelige, har den en gang sterkt forhatte Oral Bee fått plass i hiphopens «gode selskap». 
Mens labelkompisene i Yoguttene har blitt beskyldt for å bedrive rollespillrap, er det likevel vanskelig å definere Nesodden-veteranens enestående tilnærming til sjangeren. 
Er det humor? 
Er det seriøst? 

Svaret ligger et eller annet sted i den bisarre blandingen av historier om hjemstedet, damer, hatere og hans evige drøm om California-livet. 
Makkeren Mr. Pimp-Lotion er et kapittel for seg selv, da han rapteknisk både kan befinne seg i Erik og Kriss-segmentet, for så plutselig å dra på med et godvers. 

«Putter det ned 4ever» sine til tider hysteriske punchlines satt til side, er det likevel først og fremst guttas udiskutable Westcoast-produksjoner som utgjør den store forskjellen, og plasserer skiva godt innenfor rammene av såkalt «ordentlig» musikk. 

Dette er 100% kompromissløst Oral Bee, og da vet du selv om du kommer til å bli irritert eller le deg i hjel av Nesodden-pimpens animerte univers. 
