HP Spectre X360
En av de beste hybridene vi har testet. 

Siden lanseringen av Windows 8 for tre år siden, har nær sagt alle PC-produsentene prøvd seg på å lage hybrider mellom PC og nettbrett. 
Svært få har vært vellykket, både bruks- og salgsmessig. 

Vanskelig oppskrift 

Det er flere årsaker til det, men det er helt på det rene at det har vist seg vanskelig å ta det beste fra to verdener uten at en god del negative vedheng har blitt med på lasset. 

Samtidig er det helt på det rene at Windows 8 var «uferdig» i forhold til å gi brukerne en god og sømløs opplevelse i nettbrett- og PC-modus. 

Dette har heldigvis blitt mye bedre i Windows 10. 

Øvre sjikt-modell 

Spectre X360 er HPs siste tilskudd i hybrid-familien. 
Den må ikke forveksles med HP Pavilion X360 som vi har testet tidligere, og som så vidt karret seg til et terningkast 3 i vår test. 

Spectre-serien byr på en helt annen byggekvalitet og er langt bedre spesifisert - og koster naturlig nok mye mer. 

Før vi går videre skal vi ta en titt på hva vårt testeksemplar har å by på: 

Skjerm: 13,3" blank IPS berøringsskjerm, 2560 x 1440 piksler Chassis: Aluminium Prosessor: 
Intel Core i7 5500U RAM: 
8GB (som også er maks) Grafikkort: 
Intel HD Graphics 5500 Lagring: 
256GB SSD Optisk drev: 
Nei Skjermutganger: 
HDMI og MiniDisplay-port USB-porter: 3 x USB 3.0 Webkamera: 720P Kortleser: 
SD/SDHC/SDXC Trådløst nett: 
Intel AC7265 (802.11a/b/g/n/ac) Kablet nett: 
Nei Annet: 
Bluetooth 4.0, WiDi OS: 
Windows 10 Home (Oppgradert fra 8.1) Størrelse: 325 × 16 × 218 mm Vekt: 1,51 kg Pris: 
13.990 kr (jf Prisjakt 7.8.2015) 

Godt spesifisert 

Det er lite å utsette på disse spesifikasjonene. 
Du får siste generasjon maskinvare, mye hentet fra øvre sjikt, som femte generasjon Intel Core i7-prosessor og et av markedets råeste trådløskort, med teoretisk hastighet på inntil 867 Mbit/s. 

Merk også skjermen, som har et lyssterkt og høyoppløst IPS-panel. 
Den kan betraktes fra nær død vinkel, helt uten at farger avtar og inverteres. 
Skulle du ønske å koble til en ekstern skjerm, vil MiniDisplay-porten sørge for å forsyne selv eksterne 4K-skjermer med full oppløsning. 

Solide og gjennomført 

Det som ikke kommer fram i listen over er byggekvaliteten. 
Den er rett og slett meget god og solid. 

Foruten et godt avstivet aluminiums-chassis, må vi trekke frem det bakgrunnsbelyste tastaturet, som er et av de bedre vi har prøvd på lenge, med minimal svikt og støysvak tasting. 

Eneste lille ankepunkt er enter-tasten, som er litt liten i forhold til hva vi skulle ønske. 
Merk også at ><-tegnene er plassert til høyre for mellomromstasten, ikke ved venstre shift-tast, som er standard. 

Pekeplaten støtter naturligvis multiberøring, og må være en av klassens bredeste. 
Skrolling med to fingre går silkeglatt, omtrent som på toppmodellene fra Apple og Samsung. 
I tillegg kan man selvfølgelig bruke direkte berøring på skjermen, men vi antar at de fleste foretrekker pekeplate når man jobber i PC-modus. 

Nettbrett på 1-2-3 

Alle tilkoblinger sitter på venstre og høyre side. 
Her er det verdt å merke at også av/på-knappen sitter her, samt volumjustering og en egen knapp som henter fram startmenyen. 
Alt dette skyldes naturlig nok at dette er en hybrid, og ved å vri skjermen helt rundt slik at den dekker baksiden, har du i praksis et nettbrett. 

I motsetning til i Windows 8 er det et skille mellom PC- og nettbrettmodus i Windows 10. 
Apper kjører ikke lenger i vinduer, kryssene forsvinner øverst til høyre, skjermtastaturet dukker opp når det er nødvendig og startmenyen dekker hele skjermbildet. 
På Spectre X360 får du spørsmål om du vil bytte modus så snart du har snudd skjermen, så brukeropplevelsen er blitt langt bedre i Windows 10. 

Berøringsfølsomheten på skjermen er upåklagelig, den støtter inntil 10 fingre om gangen, noe mer enn det er sjelden hensiktsmessig. 

God ytelse og stort sett stillegående 

Ytelsesmessig scorer maskinen meget bra, den nye i7-5500U-prosessoren scorer rundt 20-30 prosent bedre i ytelsesmålinger enn den meget utbredte i5-4200U fra Haswell-generasjonen. 
I praksis betyr dette at dette er en PC som tåler tyngre oppgaver godt. 
Vi bruker gjerne denne maskinen til alt fra tyngre Photoshop-jobber og redigering av høyoppløst video i Premiere. 

SSD-ytelsen er tilfredsstillende, med lese/skrivehastighet på rundt 250MB i sekundet. 
Det finnes imidlertid SSD-er som er mer enn dobbelt så raske, uten at dette nødvendigvis er særlig merkbart under vanlig arbeid. 

3D-ytelsen er imidlertid ikke veldig god, derfor er ikke dette en maskin for deg som kjøper spillene på topp 10-listen. 
Enklere 2D-spill og eldre titler kan imidlertid flyte helt fint, og alt annet - inkludert høyoppløst materiale. 
Vi har for eksempel spilt 4K-videoer gjennom YouTube uten at maskinen viste spor av stressymptomer. 

Spectre X360 er utstyrt med en vifte, og vi opplevde at den startet ganske hyppig i starten. 
Etter hvert har den roet seg betraktelig, og det kan gå lang tid mellom hver gang den starter. 
Det avhenger veldig av belastning, men generelt er denne maskinen temmelig stillegående. 

Optimistisk batteripåstand 

Hva så med batteritiden? 
HP er i overkant optimistiske når de påstår at maskinen skal klare inntil 12,5 timer mellom hver lading. 
Selv uten å gjøre annet enn å være påskrudd - og i strømsparemodus, klarte ikke vårt testeksemplar å holde ut i mer enn 9 timer og 50 minutter, og ved kontinuerlig videoavspilling klarte den på det beste 6 timer. 

Det betyr at du normalt kan forvente rundt 8 timer driftstid med normal, variert belastning. 
Og bevares - det er definitivt godkjent. 

Konklusjon 

Møtet med HP Spectre X360 med Windows 10 ble i all hovedsak en positiv opplevelse. 
Dette er en dyr maskin, men den er meget potent, og HP har brukt kvalitetskomponenter i alle ledd. 
Den er også svært behagelig å jobbe på. 
Skal du ha en PC du kommer til å bruke mye, gjerne ute i felten, bør du absolutt vurdere denne. 

Av ankepunkter har vi allerede nevnt at batteritiden ikke er så god som HP påstår, men den er fortsatt god. 
SSD-ytelsen kunne vært bedre, men også dette er et lite ankepunkt. 

Og så var det dette med nettbrettmodus da. 
Nye 10" nettbrett veier gjerne rundt halvkiloen. 
Denne veier tre ganger så mye. 
Selv om Windows 10 har blitt et voksent nettbrett-OS, er vi litt usikre på hvor mange som kommer til å bruke X360 i nettbrettmodus i særlig grad. 
I tillegg til høy vekt er dessuten app-utvalget, kvalitet og aktualitet i skrivende stund langt bak iPad og de beste Android-brettene. 

Da er det greit å vite at Spectre X360 først og fremst er en ypperlig PC som er fullt kapabel også som nettbrett - dersom du skulle få behov for det. 

Totalt sett et av de aller beste hybridproduktene vi har testet, og med Windows 10 innabords får den en soleklar femmer på terningen. 

HP Spectre x360 13-4080no 
