Brukte sin siste krone - laget musikk det lukter svidd av
Alternativ gitarrock det lukter svidd av. 

Yak: 
"Pursuit of momentary happiness" (Third Man/Virgin Emi) 

Etter debutalbumet til Yak skilte barndomsvennene Oli Burslem og Andy Jones fra Wolverhampton lag. 
Jones flyttet til Australia, mens Burslem gikk i gang med plate nummer to. 
Han ble kastet ut fra huset han bodde i, og bilen ble hans eneste faste holdepunkt i halvannet år. 

Dermed måtte det komponeres på gamlemåten, ved å klimpre akkorder på en gitar. 
Det har ført til en mer neddempet plate, selv om den åpner aggressivt nok med saktebrennende pønk og skurrende garasjerock i "Bellyache". 

Det fortsetter med eksplosive "Fried", og "Blinded by the lies" er også en sang med fett på knokene. 
Å bruke de siste kronene til studiotid med Björk-produsent Marta Salogni og miksing av drevne Claudius Mittendorfer har betalt seg. 

Jason Pierce fra Spiritualized har også hjulpet til og er med på det lange sistekuttet "This house has no livingroom". 
Platen har et par puslete mellomspill, men ellers syder og koker det som det skal. 

Beste spor: 
"Bellyache", "Fried", "Blinded by the lies", "Words fail me". 
