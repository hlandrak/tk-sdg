Ivan den store
Ekte coolness fra en av landets aller beste rappere på by:Larm. 

Rapperen har vært en av landets best bevarte hemmeligheter i en årrekke, men i løpet av det siste året har artistens uhippe og elegante tilbakeskuing mot et jazzete hiphoplydbilde kommet sakte, men sikkert frem i lyset. 

En DJ, en trommeslager og Ivan Ave. 
Telemark-rapperens krystallklare, fyldige amerikanske uttalelse og finurlige tekstlinjer, som stort sett handler om tid og damer, blir fremført med en coolness som de fleste artister bør bli misunnelige på. 

Med tydelig ro og stor selvtillit, geleider Ivan Ave publikum i det fulle P3-teltet i en halvtime med rolige, sofistikerte jams, hånd i hånd med bølgete, nakkegyngende låter. 

Kutt som "Honey Dip" fra EPen Breathe EP og ferske "Waters" som har en vanvittig deilig basslinje - for øvrig en ny personlig favoritt for undertegnede - er på setlisten til den sympatiske rapperen. 

Det handler om den digge vibben. 
En behersket, men imøtekommende artist, ehrm, flørter med publikum og får velfortjent god respons tilbake. 

Det er harmonisk, det er røft, og det er retrobasert uten å være for nostalgisk. 
Ivan Ave har et teknisk register som er betydelig, men viktigst av alt - foruten å være en stødig leverandør av fete kutt - har han en kul tilstedeværelse, også på scenen, som gjør at man til stadighet blir nysgjerrig på hva som er rapperens neste steg. 
