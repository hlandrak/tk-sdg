Ruter-test:TP-Link Touch P5 

Berøringsskjermen gjør oppsettet av ruteren til en lek. 
Men det viktigste er nok at du får god ytelse til en lavere pris enn konkurrentene. 

Selv om TP-Link er en av verdens største produsenter av nettverksutstyr, er Touch P5 den første modellen vi har med i vår testrunde av trådløse AC-rutere. 
Og den skiller seg fra konkurrentene på flere punkter. 

Enkel konfigurasjon via skjermen 

For det første er den en AC1900-ruter med tre antenner. 
De andre modellene vi har testet så langt, har vært enten AC2600 eller AC3200, med fire eller seks antenner. 

I teorien betyr det noe lavere spesifikasjoner, men som vi snart skal se, behøver ikke det å bety noe som helst hvis du ikke har helt spesielt utstyr og/eller behov. 

For det andre har den en stor berøringsfølsom skjerm, og via denne kan du faktisk konfigurere det aller meste i nettet ditt. 

Det forenkler oppsettet betraktelig i forhold til tradisjonell konfigurering via nettleseren på en tilkoblet PC. 
I tillegg kan skjermen vise informasjon om pålogging til eventuelt gjestenett, slik at du slipper å gå rundt og huske på dette. 

Og så må vi innrømme at vi liker designen. 
Ruteren tar ikke særlig stor plass, og pregingen i overflaten gir en spesiell effekt. 
Skjermen og ikonene gir også en følelse av at dette er et produkt som hører hjemme i 2015. 

Her er en kjapp oversikt over de viktigste egenskapene: 

Modell: TP-Link Touch P5 Standarder: 
802.11a/b/g/n/ac Antenner: 3 USB-porter: 1 x USB 2.0 + 1 x USB 3.0 USB-funksjoner: 
Nettverkslagring og skriverdeling LAN-porter: 4 x 1000Mbps LAN + 1 x 1000Mbps WAN Gjestenett: 
Ja Annet: 
Berøringsskjerm Størrelse: 
28,4 × 15,7 × 5,2 cm Vekt: 
1,35kg 

Dette er altså en AC1900-ruter. 
Det betyr at maksimal teoretisk hastighet er 1300MHz på 5GHz-båndet, og 600Mbit på 2,4GHz-båndet. 
Totalt kan du med denne ruteren sette opp fire aksesspunkter, to «vanlige» for 2,4 og 5GHz-båndene, og to gjestenett for de samme båndene. 

Enkel installasjon, men ikke på norsk 

I esken følger det med en hurtigveiledning som er lettfattelig, men som dessverre ikke kommer på norsk. 
Grensesnittet i menyene er også på engelsk, men vi vil likevel karakterisere menysystemet som meget brukervennlig. 
Endrer du på innstillingene, effektueres endringene som regel kjapt. 

Foreldre vil garantert sette pris på gode kontrollmuligheter, blant annet kan du tidsstyre tilgangen til spesielle PC-er og mobiler. 
Dette er svært enkelt å sette opp: 

Ruteren har to USB-porter, én USB 3.0-port i fronten, og én i bakkant. 
Begge kan brukes mot lagringsenheter eller skrivere som du ønsker å dele i nettverket. 
Eventuelle disker eller minneplugger kan konfigureres med tilgangskontroll, eller være åpent for alle som er tilkoblet nettet. 
De kan også nås via Internett, dersom du skulle ønske det. 

Du finner også fire LAN-porter på baksiden som støtter hastigheter på inntil 1Gbps. 

Ja, denne ruteren har ganske enkelt det aller meste av hva vi forventer av en moderne ruter, med unntak av VPN. 

Ikke automatisk firmware-sjekk 

Men det vi savner er muligheten til å oppdatere ruteren direkte via nettet, noe alle de andre ruterne vi har testet denne høsten kan. 

Her må du i stedet sjekke nettsidene til TP-Link om det har kommet ny firmware, laste ned for deretter å laste opp manuelt til ruteren i etterkant. 
Det er for tungvint. 

God hastighet og rekkevidde 

Når det gjelder hastighet, stabilitet og rekkevidde ble vi imidlertid positivt overrasket over Touch P5. 

Vi brukte samme utstyret og fulgte samme testprosedyre som er beskrevet i denne artikkelen, og den viser seg å kunne måle seg med langt dyrere og bedre spesifiserte rutere: 

Også hastigheten mot mobil viste seg å være god, og vi klarte å utnytte vår 100Mbit-linje mot Internett godt på alle stedene vi målte: 

Hastighet mot USB-lagring er middels når det gjelder å lese data, men vi merker oss at skrivehastigheten faktisk matcher Linksys EA8500, som foreløpig leder på dette testpunktet: 

Også når det gjelder rekkevidde ble vi positivt overrasket. 
På den samme benken i hagen, rundt 75 meter fra huset, hadde vi helt grei dekning på 5GHz-nettet, og fikk surfet med hastighet på 50Mbps på PC-en. 

Det er bedre enn på noen av de andre ruterne vi testet tidligere i høst. 

Siden testtidspunktene er forskjellig, kan vi imidlertid ikke utelukke at det kan være omkringliggende forhold som har endret seg siden vi testet de andre ruterne. 

Vi kan uansett konstatere at denne ruteren har meget god rekkevidde. 

Konklusjon 

TP-Link Touch P5 vil bli husket for sitt brukervennlige oppsett via den innebygde skjermen, samt gode rekkevidde og hastighet som ikke står tilbake for de dyrere konkurrentene. 

Det gjør den til en ruter vi absolutt kan anbefale. 

Vi savner riktignok norskspråklig grensesnitt og enklere oppgradering, men det er ikke nok til å ta fra den en klar femmer på terningen. 

OPPDATERT: 
Fra TP-Link får vi opplyst at det jobbes med både norsk språk og automatisk firmware-oppdatering. 
Dette skal forhåpentligvis være på plass rundt årsskiftet. 

TP-Link Touch P5 
