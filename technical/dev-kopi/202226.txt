Microsoft Lumia 550
Vi har tatt en titt på den første rimelige Windows 10-mobilen. 

Alle billig-telefoner har sine begrensninger, men da vi i høst testet fem smartmobiler til rundt tusen kroner, ble vi positivt overrasket over hva du kan få kjøpt uten å bli ruinert. 
Det var spesielt to mobiler som skilte seg ut som gode kjøp, Sony Xperia E4 og Microsoft Lumia 535. 
Begge kostet godt under tusenlappen på testtidspunktet. 

Plasserer seg midt mellom to kjenninger 

Lumia 550 er den andre mobilen basert på Windows 10 Mobile vi har hatt på testbenken, den første var Lumia 950 XL. 
Og selv om den ikke er annonsert som noen erstatter for 535, er det naturlig å dra sammenligninger med den. 

I tabellen under har vi også tatt med storebror 640, som har vært på markedet lengst av de tre - og som vi kåret til et av fjorårets beste mobilkjøp: 

Som du ser av tabellen, plasserer 550 seg midt mellom de to andre Lumiaene rent spesifikasjonsmessig. 
Det er helt på det rene at 640 er en mer avansert mobil, og byr blant annet på bedre optikk i kameraet og høyere bildeoppløsning. 
Den byr også på NFC og har betydelig bedre batteritid. 
Prismessig er det nesten ingen forskjell - mye takket være at 640 har vært på markedet siden i fjor vår. 

Dette får du 

550 er noe mer kompakt, og har samme skjermstørrelse som den minste iPhone 6S, en størrelse som ser ut til å passe mange. 
Oppløsningen er den samme som på den større Lumia 640, så skarpheten blir enda et trinn hvassere. 
Lysstyrken er upåklagelig, vi hadde ikke noe problem å bruke skjermen i skarpt vinterlys ute. 

Den innebygde høyttaleren har spinkel lyd, men samtalekvaliteten får absolutt godkjent. 
Sistnevnte er ikke alltid tilfelle i billig-klassen! 

Minnemengden på kun 8GB er et klart ankepunkt, men det fine med Windows-mobiler er at alt av apper og brukerdata kan lagres til minnekort. 
I 550 kan du sette inn MicroSD-kort på inntil 200GB, noe som burde holde for de fleste - men ta dette med i regnestykket når du skal kjøpe ny mobil. 
8 GB fylles veldig fort! 

Brukbart kamera 

Bildekvaliteten fra kameraet er bra så lenge lysforholdene er gode. 
Vi ble overrasket over at optikken håndterer motlys meget bra, se eksemplene under - der vi har sammenlignet mot langt mer avanserte og dyre iPhone 6 Plus: 

Svakhetene kommer først til syne når det er mørkt, og detaljrikdommen på nærbilder er heller ikke den beste. 
På nytt har vi sammenlignet iPhone 6 Plus, som etter vår mening har blant de beste mobilkameraene på markedet: 

Her har vi samlet flere testbilder: 

Windows 10 Mobile på plass 

Og så var det operativsystemet da. 
550 leveres med Windows 10 Mobile, mens 640 foreløpig kjører forgjengeren Windows Phone 8.1. 
Nå er ikke brukeropplevelsen veldig forskjellig, og 640 skal også være blant de første eksisterende Windows-mobilene som får oppdateringen - sannsynligvis senere denne måneden. 

De verste bugsene er i ferd med å bli borte fra Windows 10 Mobile nå, men enkelte er der fortsatt. 
Den alvorligste vi støtte på, skjedde da vi forsøkte å koble til Bluetooth-høyttalerne våre fra Bose. 
Det dukket opp mange ukjente enheter på listen, men ikke høyttalerne. 
Det nyttet ikke å koble til noen av dem: 

Da vi prøvde å koble den til stereoen i bilen via Bluetooth, gikk det derimot helt fint. 
Vi understreker her at vi testet med den aller siste oppdateringen til Windows 10 Mobile på plass. 

Utover dette har vi stort sett bare positive opplevelser med Windows 10 Mobile. 
Systemet er enkelt og oversiktlig, og det tar ikke mange minuttene før du får kontroll. 
Operativsystemet er lettkjørt, så selv om dette ikke er en veldig rask mobil, går det aller meste temmelig glatt. 
Noen unntak finnes, som du vil se i videoen lenger ned. 

Dessuten: 
Fortsatt er det mange apper som mangler i Windows-universet, for eksempel Snapchat, Google Foto og Drive, og enkelte av de mest brukte appene har noe redusert funksjonalitet i forhold til tilsvarende på Android og iOS. 

Se selv 

Her kan du se hvordan mobilen håndtere apper som Netflix, Spotify, Groove, Word og surfing med Edge: 

Konklusjon 

Microsoft Lumia 550 er en billig telefon, men du får faktisk mye for pengene. 
Vi synes absolutt den er verdt prisen, som ligger på rundt 1.200 kroner i billigste nettbutikk. 
Merk imidlertid at fjorårsmodellen 640 fås til omtrent samme pris, og er strået hvassere på spesifikasjoner. 
Så hvis du kan leve med en mobil som er noe større, vil det være vår anbefaling av de to. 

Les våre plusser og minuser i boksen under før du bestemmer deg, og husk å få med deg vår sammenligningstest av billige mobiler. 
Her finner du også de andre mobiletestene våre. 

Microsoft Lumia 550 
