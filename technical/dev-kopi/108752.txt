Plateanmeldelse:Jason Derulo – «Everything Is 4» 

Alt er midt på 3. 

ALBUM: 
R&B 

«Everything Is 4» 

Miamigutten Jason Joel Desrouleaux' R&B-pop var relativt oversett i hjemlandet, men resonnerte sterkt hos europeere og australiere. 

Tredjeplaten «Tattoos» var i utgangspunktet så lite bemerkelsesverdig at undertegnede lot være å anmelde den, men jaggu klamret den seg til VG-lista i hele 54 uker. 

På sin fjerde plate legger den nesten konsistente hitmakeren heldigvis fra seg de verste EDM-faktene fra sist, men 25-åringen forsøker like hardt å kopiere hitoppskriften fra låter som strømmer godt. 

Spesielt «Get Ugly» er en spekulativ blanding av hans egne «Talk Dirty» og «Wiggle», mens «Try Me» med Jennifer Lopez (og norske Matoma som produsent) minner fælt om Kygos «Sexual Healing»-remiks. 

Men i mylderet av anonyme R&B-låter og klein namedropping av eget navn, finnes noen lysglimt: 

Den såre «Love Like That» med K. Williams beviser at Derulo er velsignet med god strupe, «X2CU» er artig funkpop, mens «Cheyenne» føyer seg inn i den svært snevre sjangeren «pikenavntitulert sexbass» som Jai Paul og Lido gjorde med henholdsvis «Jasmine» og «Caroline». 

Utover det er Derulo like lett å overse som før. 

BESTE LÅT: 
«Cheyenne» 
