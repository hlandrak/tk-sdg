Restaurantanmeldelse:Plahtastisk 

Thailandske Plah restaurant feirer 15 år med stil. 

– 
Her har de pusset opp siden vi har her sist, sier spisefølget. 
Dukene er borte og de brune veggene er blitt blågrå. 
Med svarte stoler og mørke marmorbord er Plah blitt mer lekker og tidsriktig. 

Innholdsrik meny 

Daglig leder og innehaver Terje Ommundsen åpnet Plah for 15 år siden. 
Han har siden den gang åpnet både Plah takeaway og catering, samt Ahaan – thai street food. 

Menyen består av to ulike faste valg – «En reise gjennom Thailand» og «En reise gjennom jungelen», en vegetarvariant, samt at man kan bestille enkeltretter fra de ulike menyene. 

Alkohol fra Hordaland 

Vi ønsker en reise gjennom Thailand, og starter med Fine de Claire – en østers hver blandet med en spiss chilisaus. 
Ved siden av har servitøren skjenket i norsk Alde Eplecider 2018, som har en meget frisk syre. 
Restaurantene i hovedstaden er blitt flinkere til å variere vinpakkene med både øl, sider og sterkvin, og det beriker måltidet. 

Frityrstekte hveteboller 

Etter litt småsnacks, lander tre forretter på bordet. 
Det ser utrolig innbydende ut. 
Lune, sprø frityrstekte hveteboller er fylt med kongekrabbe og småsterk chilisyltetøy. 
En annen rett er fast på menyen og byr på fritert krustaderøre med et cha plu blad fylt med nøtter, reker, kokos, løk, chili og lime og er meget frisk, syrlig og kompleks. 
Her kjenner vi godt det pepprete innslaget fra galangal, som kan minne litt om ingefær på smak. 

Som perler på en dumpling? 

I den tredje retten henger de beste bitene i en liten hengekøye og er en nytelse både for øyet og ganen. 
Små dumplings er fylt med tapiokaperler, og biten eksploderer i munnen hvor stadig nye smaker trer frem. 
Først kjenner du den sprøstekte hvitløken, før søte og salte smaker trenger seg på. 
Her er koriander, søt soya, peanøtter og svinekjøtt, og det er synd det bare er en bit til hver! 

Dyktige servitører 

Servitøren vår har en strålende dag på jobben. 
Trygg, kunnskapsrik og hyggelig, uten å være påtrengende. 
Nå kommer hun med en hvit skål fylt med rød curry i bunn, kokos, taskekrabbe og en sprø crumble laget på krabbe og tapioka. 
Det smaker vidunderlig. 
Krabbesmaken kommer fint frem, og den sterke smaken ligger på lur uten å bli for påtrengende. 
Skummet på toppen har en klar smak av både kokos og velduftende kaffirlime. 

Kombinasjonen av curryen, krabben og Dom. 
Huet Vouvray Clos du Bourg Demi-Sec 2015 er virkelig vellykket. 
Vinen fra Loire i Frankrike er laget på Chenin Blanc, og den søtlige vinen står godt til den småsterke maten. 

Meget gode på vin 

Plah har et utrolig bra utvalg vin, spesielt fra Tyskland. 
Her får du tak i både magnumvarianter og gode årganger fra meget bra produsenter. 

Neste rett byr på kraft laget på and med både krås og hjerte. 
Den nydelige suppen er varm, kraftig og smaker av ingefær, kanel og litt syltet chili. 
Det er ingen tysk vin som følger denne retten, men derimot en siciliansk hvitvin laget på druen grillo. 
Marco de Bartoli Grappoli del Grillo er en kompleks, frisk og god vin med en fantastisk lengde. 

Syrekick 

Torskeretten er saftig og dandert med koriander, kjørvel og sprøtt torskeskinn. 
En bit brokkolini tilfører retten sødme, og ved siden av ligger masse grønn chili blandet med hvitløk, koriander og masse lime. 
Den kan virke i syrligste laget for noen ganer, men den halvsøte Schloss Lieser Riesling Kabinett 2016 runder det hele elegant av. 

Ris til egen mage 

De har en bar innenfor døren til Plah, men lydnivået er dempet og behagelig. 
Det spilles rolig bakgrunnsmusikk, så her kan du konsentrere deg om hva servitøren forteller. 

– 
Det kan virke veldig enkelt, men det smaker himmelsk, skryter spisefølget. 
Den stekte risen har er klart preg av rekepasten og salte, små biter av svineribbe. 
Oppi dette er det blandet både egg, samt små biter av agurk og mango for sprøhet og sødme. 
En ung Chavy-Chouet Meursault er en fyldig og frisk vin til retten. 

At det går and 

Maten kommer i passe tempo og det er imponerende hvordan kjøkkenet varierer med ingredienser og presentasjoner. 
En av kveldens definitive høydepunkter er anden. 

– 
Dette er en av de saftigste andebrystene jeg har spist noensinne! 
Utrolig godt, mener spisefølget og skjærer nok en bit av Holte gård-anden. 
Den blir servert med smaksrik andeconfit med 5 Spice krydder, og selve brystet er smurt inn med soyasaus, og en nydelig tamarind- og plommesaus ligger ved siden av. 
Med en sprø, skarp og sennepsaktig smak, er den hvite, avlange rettichen, en grønnsak i reddikfamilien, en god kombinasjon til det salte og søtlige. 

Dessert med sprøstekt løk 

Dessertene er også noe for seg selv. 
Det starter med en fluffy granité med kaffirime og sprøstekt løk, før vi får en vakker oase foran oss. 
Skålen består av vanilje, gelé, granateple, karamellisert makadamianøtter, blå te, pandanus og ristet kokosnøtt på toppen. 
Makadamianøtter kan minne litt om kokos på smak og blandingen er passe søt, frisk og har en svak bittertone fra granateplet. 

Fargede bønner 

Aller best liker vi den sprø pannekaken fylt med luftig marengs og kandisert andeegg på toppen. 
Ett søtt kick! 
De sprø sesamkjeksene har en nydelig fasong og er stekt i et jern i olje. 
Vi får også små stjerner med ingefærgelé og Luk chup, som kan minne om marsipan i konsistensen. 
Her har kokkene kokt mungbønner i kokosmelk, før de blir most og lakket i ulike farger. 
Godt, men ikke like godt som marsipan. 

Aldri vært bedre 

– 895 kroner er mye for et måltid, men dette er en fantastisk pris i forhold til hva du får. 
Plah byr på stor variasjon i rettene, pene presentasjoner, nydelige smaker, sjenerøs og god vinpakke, topp service og har aldri vært bedre enn nå! 

Aftenpostens har tre faste matanmeldere som anmelder tre restauranter i uken. 
Alle anmeldelsene kan du lese på restaurantguiden.osloby.no hvor du også finner over 60 matguider til alt fra beste pizza og burgere til thailandske godbiter og søndagsåpne restauranter. 
