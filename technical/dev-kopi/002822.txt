OMVR til du dør
Norges nye r&b-ambassadør staker ut en lysende fremtidskurs på by:Larm. 

Omar Mohamed Ahmed, eller OMVR, (27) er ett av navnene det har vært knyttet størst forventninger til i forkant av by:larm 2015. 
Ikke uten grunn: 
Den første singelen til den tidligere The Voice-deltageren, "Hold You Back", fusjonerer det sjelfulle og det klubbete, og har gitt han rykte som et av de mest lovende navnene innen norsk r&b. 

Å bevise gjennom én singel er en ting. 
Men hvordan makter han å overføre det gjennomproduserte uttrykket i "Hold You Back" til liveformatet? 
Og hvordan er det øvrige materialet hans? 

For å begynne med det første: 
På scenen har OMVR med seg tre korister, trommis og synthist. 
De åpner med en overbevisende tapning av "Hold you back". 
Vokal-hooket som åpner låta spilles av fra track i stedet for å bli løst av koristene; et underlig, men tilgivelig valg fra en artist som spiller en av sine aller første konserter. 
Bassen er tidvis så tung at det er nærliggnede å bli redd for at hele bastionen i Torggata skal falle sammen, men etter at det første sjokket har lagt seg, fører det først og fremst til at musikken får større gjennomslagskraft. 

I løpet av den knappe halvtimen OMVR har til rådighet på John Dee loser han oss gjennom et sett som staker ut en lysende fremtid. 
Flere av låtene er potensielle singler. 
I all hovedsak befinner materialet seg i samme gate som "Hold you back". 
"Loose your mind", med sin utagerende house-bridge og påfølgende løft mot himmels, er nok den sterkeste i festgata. 

Avslutningsvis drar OMVR det ned. 
Balladen "Expectations" trekker linjer til hans uttalte forbilde Brandy, og viser at han treffer også uten en bombastisk produksjon i ryggen. 

At OMVRs sterkeste kort er stemmen er det fremdeles ingen tvil om. 
Den har han full kontroll over. 
Falsetten er treffsikker og glassklar, men blir ikke brukt i utide. 
Han har en overbevisende tilstedeværelse i sin egen musikk; fremstår komfortabel, men aldri selvhøytidelig på scenen, og viser genuin glede over den jevnt over ekstatiske responsen fra publikum på et stappet John Dee. 

2015 skulle bli året da by: 
Larm har viet mer plass enn noensinne til den urbane delen av musikken. 
OMVRs første konsert under festivalen kan vitne om at det var en god beslutning: 
Norge har herved fått en fremragende, ny r&b-ambassadør. 
