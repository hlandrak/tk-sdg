Tragisk kjærleik på søppeldynga
TEATER: 
Det treng litt tid å koma inn i verseforma, men så engasjerer «Romeo og Julie» på Rogaland Teater. 
Men kvifor foregår det på ei søppeldynge? 

TEATER 

Rogaland Teater: 
Romeo og Julie. 
Av: William Shakespeare. 
Regissør: 
Glenn André Kaada. 
Scenograf og kostymedesign: 
Sven Haraldsson. 
Dramaturg: 
Matilde Holdhus. 
Musikk og lyddesign: 
Kjetil Schjander Luhr. 
Maskør: 
Jill Tonje Holter. 
Lysdesign: 
Trygve Andersen. 
Med: 
Ole Christoffer Ertvaag, Ingrid Unnur Giæver, Espen Hana, Nina Ellen Ødegård, Iren Reppen, Anders Dale, Even Stormoen, Mette Arnstad, Marko Kanic, Ravdeep Singh Bajwa, Lars Funderud Johannessen, Svein Solenes. 
Lengde: 
2 t 15 min inkl pause. 

Sist eg såg «Romeo og Julie» på Rogaland teater, var for nøyaktig ti år sidan, i september 2008. 
Då framførte Oskaras Korsunovas´ litauiske teaterkompani ein visuell fest, og mjølet og pizzadeigen fauk veggimellom. 
Det var ikkje så farlig om me ikkje skjønte kva dei sa. 

Regissør Glenn André Kaada og scenograf Sven Haraldssons scene for den verdskjende, tragiske kjærleikshistoria er på eitt vis reinare, samtidig som settinga også her er skitten: 
I staden for at familiane Montague og Capulet er av høgare rang i Verona, er dei av låg rang og held til på ei søppelfylling - i ei eller anna udefinert tid. 
Eg klarer ikkje heilt å bestemma meg for om eg syns søppeldynga er ein god idé eller mest ein gimmick. 

Kaada har villa skrella bort mykje av det omkringliggjande av miljø og samfunn i stykket for å koma til essensen av Shakespeares store kjærleikstragedie, nemleg dei mellommenneskelege relasjonane. 
Og kanskje bidreg den enkle, søplete ramma til å løfta fram dramaet mellom arvefiendane og dei elskande. 

Frå første blikkontakt mellom Romeo (Ole Christoffer Ertvaag) og Julie (Ingrid Unnur Giæver) er det klart at det må bli dei to. 
Ertvaag er fantastisk som Romeo, først som sjølvmedlidande mann med skarp tunge, så som forelska og sidan fortvila. 
Giæver gjer ein solid debut med ei viljesterk og overtydande Julie som nektar å følgja foreldras råd og sjølv vil bestemma kven ho skal gifta seg med. 
Begge maktar å få Shakespeares store ord til å høyrast ut som sine. 
Det er imponerande. 

Og rundt dei to vassar og ramlar eit dyktig lag skodespelarar rundt i alle søppelposane, med Iren Reppen som amme, Anders Dale som Lorenzo og Nina Ellen Ødegårds Mercutio i front som ei mitraljøse av snappy replikkar og talande, grovt kroppsspråk. 

Det er i det heile tatt ein pussig kontrast mellom det høge og det låge, mellom det skitne og høgverdige i denne versjonen av «Romeo og Julie». 
For samtidig som skodespelarane er kledde som white trash og veltar rundt i alt søppelet, er orda som kjem ut av munnane deira store, poetiske og høgtravande. 
Dei snakkar altså heilt annleis enn korleis dei ser ut. 

Og historia handlar altså om den unge, reine, vakre og tragiske kjærleiken - men det utspelar seg altså i driten. 
Er alt det ein ønska kontrast? 
Tilfører det noko til stykket? 
Eg vaklar mellom ja og nei. 

Skal ein vera rasjonell og kaldt analytisk er jo premisset i «Romeo og Julie» frå 1597 i 2018 vanskeleg å akseptera: 
To unge menneske - opphavleg 14–15-åringar - ser kvarandre på ein fest, blir hovudstups forelska og vil gifta seg med kvarandre umiddelbart, noko som ikkje er mulig fordi familiane er arvefiendar. 
Sidan døyr folk i hopetal, lenge og omstendeleg. 
Til alt overmål blir dramaet framført på vers, i eit ikkje akkurat moderne språk, sjølv om ensemblet har tilpassa teksten. 

Dei første ti minutta strevde eg med å koma inn i denne måten å snakka på - men så var det som om eg blei dregen inn i dette universet av kjærleik, konflikter og store kjensler. 
Då første akt var over, var eg hekta. 
Tilbake i andre akt var eg framleis imponert over dramaet og skodespelarane, men også i tvil om den statiske søppelscenografien. 
