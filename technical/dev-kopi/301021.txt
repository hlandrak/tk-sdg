Koko på den riktige måten
Forkvaklet, rocka og nesten stadionstort fra Okkultokrati. 

ALBUM: 
Oslobataljonen Okkultokrati har etter hvert opparbeidet seg godt med fartstid og kompetanse i feltet skitten metal-punk. 

Såpass durkdrevne at man nesten forventet mer av det samme. 

Så feil kan man ta: 
«Raspberry Dawn» er intet mindre enn en altomfavnende odyssé inn i et dystopisk univers som tar i bruk et traktorlass av nye verktøy for å gi budskapet kropp og sjel. 

Sleng Bowie-glam, krautrock, industri og alt annet Okkultokrati måtte ha for hånd i hatten og du vil kanskje være litt nærmere sannheten. 
Det låter forkvaklet, noen ganger rocka, og av og til nesten stadionstort – hvor rart det enn måtte høres ut. 

Åpningslåten «World Piece» gir begrepet tørr gitarlyd ny mening, det høres så beskt ut at man nesten må ha vaselin i ørene for å fordøye det. 

Tittelkuttet er protopunk med en twist, mens «Leave And Be Gone» høres ut som om noen har laget en ambient låt av Darkthrones «Kathaarian Life Code». 

«Raspberry Dawn» er ko-ko på alle de riktige måtene. 
