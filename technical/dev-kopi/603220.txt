«Burning»:Mysteriedrama med vri 

«Burning» er et dvelende mysteriedrama som starter ganske uskyldig, men ender brutalt. 

Dvelende fordi filmen varer i to og en halv time, og vi får bare servert bittesmå drypp av plottet av gangen. 
Det samme gjorde regissør og manusforfatter Lee Chang-dong i sin forrige prisbelønte film «Poesi» (2010), og som i den filmen etterlater han oss også denne gangen med flere spørsmål enn svar. 

Filmen starter med at Jongsu (Yoo Ah-in), en ung innadvendt gutt som drømmer om å bli forfatter, møter sprudlende Haemi (Jeon Jong-seo). 
De innleder et forhold og Jongsu mater katten hennes mens hun er i Afrika. 
Han blir derfor skuffet da han henter henne på flyplassen og blir møtt av Haemi og hennes nye «venn» Ben, spilt av Steven Yeun som er kjent fra blant annet «The Walking Dead». 
Ben er rik og karismatisk, og uten å røpe for mye kan jeg si at det blir sjalusi, noen forsvinner og noen blir drept. 

Filmen er svært vellaget med nydelig foto. 
Den er til tider langtrukken, og personskildringene er noe endimensjonale. 
Etter hvert blir det imidlertid mer nerve i historien, men vi kjenner ikke personene godt nok til å virkelig forstå motivene deres. 
Filmen har likevel noe ved seg, og den krever at du leser mellom linjene og trekker dine egne slutninger. 

Av Cathrine Sordal 
