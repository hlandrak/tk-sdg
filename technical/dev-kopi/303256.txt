Utfordrende debut uten klare høydepunkter
Nosizwe Baqwa har laget et vakkert album som mangler de virkelig minneverdige låtene. 

ALBUM: 
Gjennom en lang karriere - både som kvalitetsoppgradering bak andre artister og i velfortjent front på egenhånd - har Nosizwe Baqwa for lengst sementert sin posisjon som Norges viktigste soulstemme. 

Det er med andre ord på overtid når sangeren neste uke slipper sitt svært etterlengtede debutalbum «In Fragments» - allerede godt teaset av singlene «So Gone», «Breathe» og «The Best Drug». 

Sistnevnte presist beskrevet av hovedpersonen selv som det «letteste» sporet på prosjektet, hvor lytteren utfordres av både kompliserte vokalspor og det musikalske landskapet til Georgia-Anne Muldrow. 

Los Angeles-musikerens produksjoner gir som regel et flott, eklektisk spillerom for sin norske kollega, men skuffer litt for ofte med sine valg av tamme trommelyder. 

At Nosizwe selv dessuten holder «In Fragments» langt unna kommersielle takter, er i seg selv ikke overraskende - likevel kunne debuten godt ha bydd på en større andel spor som skiller seg sterkere ut i neosoul-universet. 
