Filmanmeldelse:«The Breakfast Club» fra Helvete 

«Lords of Chaos» er ikke en film om bandet Mayhem, men om vennskap og guttestreker som spinner langt, langt ut av kontroll. 

I siste scene av svenske Jonas Åkerlunds mye omdiskuterte film Lords of Chaos ligger hovedpersonen Øystein «Euronymous» Aarseth blodig i en trappeoppgang på Tøyen i Oslo. 
Over ham står Kristian «Varg» Vikernes, kameraten fra Bergen som akkurat har påført ham 23 knivstikk. 

– 
Jeg mente det jo ikke. 
Jeg er bare stor i kjeften, er noe av det siste Aarseth sier før han dør. 

Men da er det for sent, ordene har fanget. 
Seks år med vennskap, guttestreker, musikalsk genialitet, store ord, rivalisering, vold, kirkebranner og drap ender i tragedie. 

Ikke «historien om Mayhem» 

Dette er, slik mange sikkert vet, en sentral del av historien om det norske black metal-bandet Mayhem. 
Kjent som grunnlegger av denne musikalske sjangeren, og et band som tross all dramatikk fortsatt er i god drift. 
I noen år spilte Aarseth og Vikernes sammen i bandet, samtidig som de to rivaliserte om makt og lederposisjonen i det norske black metal-miljøet. 
En kamp som altså endte med drap. 

Jonas Åkerlunds Lords of Chaos følger fortellingen om Mayhem kronologisk fra bandet ble dannet i 1987 og frem til det fatale drapet på Tøyen i august 1993. 
Detaljene med og rundt bandet fremstår som riktige. 
De som var til stede den gangen vil kjenne igjen både personer og episoder. 
Alt av galskap og drama fra vokalist Deads fryktelige selvmord til rekken av kirkebranner og to drap er tatt med. 

Likevel er ikke dette «historien om Mayhem» i en slags dokumentarisk helhet. 
Prat om bandets sjangerskapende musikk er for eksempel så godt som fraværende, og med unntak av de to gode skuespillene Rory Culkin (Aarseth) og Emory Cohen (Vikernes) fremstår karakterene i overkant todimensjonale. 

Dette er derimot en film om vennskap og guttestreker som spinner langt, langt ut av kontroll. 
Et slags The Breakfast Club fra Helvete, som en kollega så treffende beskrev det etter visning. 

Ikke ett knivstikk er utelatt 

Det er lett å se for seg at denne filmen vil være vond å se for bandmedlemmer og andre involverte fra den såkalte «Black Circle» som holdt til i kjelleren under platebutikken Helvete i Schweigaards gate i Oslo på tidlig 90-tall. 
Varg Vikernes har da også kalt den for «søppel». 

Så nært på virkeligheten går den, og så voldelig og detaljert velger Jonas Åkerlund å vise oss tingene. 
Ikke ett knivstikk er utelatt, for å si det slik. 

For oss som ikke hang der i kjelleren, er det enklere å se Lords of Chaos som den spillefilmen regissør Åkerlund gang på gang understreker at den er. 
En film om disse guttene som bærer på et ekstremt ønske om å være annerledes og i opposisjon til de trygge rammene vi ser at de kommer fra. 

«Ha det, kjære», som mødrene roper i bakgrunnen, uansett hva som skjer. 

En gjeng med gutter som bruker sin ekstremitet til å skape historie, rent musikalsk, men som etter hvert blir fanget i eget spill. 
Aarseth bygger sin rolle som leder av gjengen med stadig tøffere ordbruk, den som til slutt tar livet av ham. 
Mens Vikernes prøver, og klarer, å ta den samme posisjonen gjennom god musikk og hyppig bruk av kombinasjonen stavkirker og lighter. 

Bygd på «sannhet og løgner» 

Vennskap og maktkamper som ender i tragedie er et flittig brukt tema i film. 
Med Lords of Chaos lager Jonas Åkerlund en ganske god sådan, bygd på det han beskriver som «sannhet og løgner» fra vår nære kultur- og kriminalhistorie. 

Dessverre – slik det ofte er i dramatikkens brutale verden – ender også denne historien på verste vis akkurat da hovedpersonen klipper av seg det lange svarte håret og bestemmer seg for å få livet på rett kjøl. 
