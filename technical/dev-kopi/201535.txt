TESTKJØRT:Nissan X-Trail med bensinmotor 

Det er mange folkesuver på markedet, men få kan tilby syv sitteplasser. 
En av dem er Nissan X-Trail. 

Nissan X-Trail har siden lanseringen i fjor bare vært tilgjengelig med ett eneste motoralternativ: 
En 1,6 liter turbodiesel på 130 hester og 320 Newtonmeter. 
Den er hentet fra det fornyede lageret Nissan deler med alliansepartner Renault. 

Ikke lenger bare diesel 

Men nå er den også å få med et kjærkomment bensin-alternativ for dem som i disse turbulente tider for diesel, helst vil unngå å være avhengig av oljebrenner. 
Det dreier seg om DIG-T - en turboladet 1,6-liters bensinmotor som yter 163 hestekrefter. 

Dagens dieselmotor er tilgjengelig både som forhjulstrekker og firehjulstrekker i kombinasjon med 6-trinns manuell kasse. 
Du får den også med en trinnløs automat, men da bare som forhjulstrekker. 
Bensinmotoren kommer derimot kun som forhjulstrekker og med manuell girkasse. 

Hovedkonkurrenter i det norske markedet er biler som Toyota RAV4, Mazda CX-5 og Honda CR-V. 

Mens vi venter på VW 

Ingen av disse kan imidlertid vise til muligheten for en tredje seterad - da må man til Mitsubishi, som tilbyr sin Outlander som den mest direkte konkurrenten til X-Trail i så henseende. 
Dette mens vi venter på den kommende Volkswagen Tiguan, for annen generasjon av den tyske fleksibilen kommer også i en lang utgave med en tredje seterad som tilvalg. 

163 hestekrefter 

Bensinmotoren 1.6 DIG-T er ikke noe nytt bekjentskap for Nissan, men hentet fra lillebror Qashqai. 
Effekten på høyst akseptable 163 hester kommer med et dreiemoment på litt mer moderate 240 Newtonmeter. 

Motoren tilfredsstiller på papiret miljøkravene i Euro 6-normen som trådte i kraft i fjor høst. 
Med utstyrsversjonene Visia og Acenta (17-tommers felger) oppnår den på papiret et forbruk på 0,62 liter per mil og CO2-utslipp på 145 gram per kilometer. 
0-100 skal bilen klare på 9,7 sekunder, og slik kjentes det også ut under vår begrensede testrunde. 
Generelt oppleves bilen som behagelig kvikk, uten å være noen racer. 

Mangler litt punch 

I mellomregisteret finner vi at bilen har akkurat tilstrekkelig trekkraft - men punch tilsvarende den mer momentsterke dieselutgaven har den ikke. 
Sistnevnte vil fortsatt dra merkbart heftigere fra under forbikjøringer eller i oppoverbakker med last i det mest anvendelige arbeidsregisteret. 

Når det er sagt er nevnte turtallsregister bredt nok og ved å bruke den manuelle sekstrinnsgirkassen hensiktsmessig, er fremdriften stort sett god. 
Det hjelper at sjalteredskapen fungerer kjapt og presist og at utvekslingene passer godt til motorens karakter. 

Toppfarten på X-Trail DIG-T er oppgitt til 200 kilometer i timen, noe vi verken så behovet for eller muligheten til å prøve ut. 

Ikke automat eller 4x4 

Dessverre er bensinmotoren som sagt ikke tilgjengelig i kombinasjon med automat. 
Når den da heller ikke kan fås med firehjulsdrift, sier det seg selv at den vil fremstå som et gyldig alternativ til dieselversjonene for en relativt smal kundegruppe her i landet. 
Nissan regner likevel med at ganske mange vil etterspørre X-Trail med forhjulsdrift og salget av dieselvarianten har hittil i år vist en splitt på cirka én tredjedel forhjulsdrift og to tredjedeler firehjulsdrift. 

Praktisk 

Foruten motoren er ikke X-Trail DIG-T annerledes enn dieselvariantene vi testet sist. 
Det vil si en fleksibel og allsidig familiefrakter av rang. 
Et dobbelt bagasjeromsgulv gir fleksible oppbevaringsalternativer, og bagasjeområdet kan deles inn i et øvre og nedre område med et håndgrep. 

I seterad nummer to kan seteryggens helling varieres i åtte trinn bakover/forover, og setene kan individuelt flyttes i lengderetningen. 
Den som sitter i midten har det imidlertid litt mer ubehagelig siden setene er av typen 40/20/40. 

X-Trail kan leveres både som femseter og som syvseter. 
I sistnevnte sitter de to bakerste noe høyere enn setet foran for bedre oversikt. 
Uansett er også annen seterad noe hevet i forhold til forsetene, etter det såkalte «Theatre Seating»-prinsippet. 

Sikkerhetspakke 

I likhet med Qashqai er Nissans Safety Shield-sikkerhetspakke å få i X-Trail. 
Safety Shield-pakken inkluderer automatiske fjernlys, trafikkskiltgjenkjenning, filskiftevarsel, blindsonevarsling, førerovervåking, bevegelsesdetektor rundt bilen og radarbasert antikollisjonssystem. 

I Norge starter prisene på 303.000 kroner for billigste utstyrsverjon Visia. 
Det forventes imidlertid mest salg av utstyrsnivåene Acenta (fra 318.000 kroner) og Tekna (364.000). 
Tillegget for den tredje seteraden er 17.000 kroner. 

Mister en terningprikk 

Alt i alt tilfører X-Trail DIG-T en viktig ny valgmulighet i denne klassen, og bilens egenskaper i seg selv gjør at den ville fortjent en klar femmer på Dinside-terningen. 
Det hadde den også fått, hadde det ikke vært for det store aberet at denne versjonen for mange vil fremstå som et uaktuelt valg. 

Fravær av både automat og firehjulsdrift i denne kategorien er nemlig et svært klart minus, og koster den derfor et punkt på terningen, dermed havner vi på en firer for X-Trail DIG-T. 

Og nei, den evner ikke å gjøre dieselmotoren overflødig. 

Reiseomkostningene til denne reportasjen er dekket av importøren. 
Les mer her 
