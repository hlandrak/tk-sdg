Samleobjekt for spesielt Bowie-interesserte
En unødvendig, men fornøyelig samling samtaler med en virkelig original og framtidsrettet kunstner. 

Ganske nøyaktig to år har gått siden han døde, og behovet for å hylle den myteomspunne David Bowie har fortsatt ikke lagt seg. 
Derfor utgis nå «Det siste intervjuet», og andre intervjuer, med norsk bonusmateriale, et beryktet NRK-intervju fra 1990. 

Hele konseptet er en gimmick. 
Det siste intervjuet er ikke en gang et intervju, det er noen korte klipp med Bowie som snakker om hvorfor han er med i noen scener i den britiske komiserien «Extras». 
I bokform utgjør det en snau side. 

Boken består først og fremst av ulike intervjuer David Bowie gjorde gjennom karrierèn. 
Også det første intervjuet er med, også det en gimmick: 
David Bowie blir intervjuet sammen med flere andre som representanter for «the Society for the Prevention of Cruelty to Long-Haired Me». 

Siden boken består av intervjuer, er også forordet skrevet som et intervju, eller en samtale, mellom redaktør og oversetter, to Bowie-fans, som begge er pinlig tenåringsaktige i sin rockestjernebeundring. 
Men én god ting kommer det ut av forordet, og det betegnelsen «samleobjekter» om intervjuene som utgjør boken. 

Intervjuene tegner et bilde av en original og framtidsrettet kunstner, som ikke har tid til uvesentligheter. 
Seriøs, men morsom. 
Pretensiøs, men sympatisk. 
NRK-intervjuet er inkludert i en youtube-film ved navn «David Bowie gets annoyed», og intervjuet er ganske mislykket, men på papir fremstår Bowie mer lattermild og muntert oppgitt, enn irritert over de dårlige spørsmålene fra NRK-journalisten. 

Man kan godt si at det er unødvendig, både å oversette disse intervjuene, og å samle dem i bokform. 
De fleste som har interesse av å lese disse intervjuene vil antakeligvis ha funnet dem og lest dem på nett. 
Men samtidig er det en utgivelse som både appellerer til fansen og som fungerer som en innføring i Bowies tenkemåte – og det rettferdiggjør likevel utgivelsen. 
For hva mer kan man ønske seg av en slik bok? 
