Svenske tilstander
Selv om det svenske valget har vært aldri så spennende, ble det aldri mer underholdende enn gammelskolemetallen til Candlemass. 

Konsert Candlemass Southern Discomfort Metal Festival Kick Scene, Kristiansand Lørdag 8. september 

Selv i den lange og kronglete historien til Candlemass, må denne konserten i Kristiansand regnes som spesiell: 
I kveld blir bandet offisielt gjenforent med vokalist Johan Längquist. 

Längquist sang på bandets innflytelsesrike – og fantastisk titulerte! – debutalbum "Epicus Doomicus Metallicus" i 1986, men har siden bare gjort en og annen gjesteopptreden med dem. 

Sånt er en big deal for seriøse fans. 
Og dem er det mange av på Kick. 
Forventningene er med andre ord høye i det bandet går på. 

Åpningsnummeret "Crystal Ball" er hentet fra nettopp "Epicus"-albumet. 

At de i løpet av konserten skal framføre alle låtene derfra, kommer ikke som noen stor overraskelse. 
At de ikke framfører noe utover disse, skal bli kveldens eneste lille skuffelse. 

"Crystal Ball" fungerer uansett som et Candlemass-destillat: 
Tempoet er lavaseigt, gitarene er mollstemte, vokalen er høydramatisk og teksten handler om en eller annen stakkar som har kommet i skade for å selge sjelen sin. 

Og jommen låter ikke denne velbrukte oppskriften gromt også i 2018. 

55 år gamle Längquist kan kanskje se ut som en herjet Jo Nesbø, men han er blid som en lerke og har mye kraft igjen i stemmen. 

Og Candlemass-sjef Leif Edling, som dessverre ikke er med på årets konsertrunde, har skrevet plenty riff som er så fete at de uten videre kunne ha blitt benyttet av Black Sabbath-gitarmaestro og doom metal-gudfar Tony Iommi selv. 
Spesielt tøft er det når bandet plutselig dobler eller tripler tempoet og dommedagsmarsjene forvandles til dundrende godstog på full fart mot helvete. 

Og folk later til å bli oppriktig glade av disse beksvarte sangene. 
Under avsluttende "In Solitude", en ekstra seig og trist låt som handler om å dø en ensom død, er det ikke annet enn lykkelige smil å se i det sortkledde, overveiende voksne publikummet. 

Johan Längquist kan gå på hotellet og legge seg i trygg forvissning om at comebacket hans gikk over all forventning. 
