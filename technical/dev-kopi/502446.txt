Norges kjedeligste popband er på bedringens vei
Overraskende bra musikk fra bandet som det siste året bare har kranglet med seg selv. 

Highasakite er Norges største popband. 
De siste årene har bandet dessverre brukt mer tid på å krangle enn å lage god musikk. 

Nå er bandet tilbake med kraftig redusert besetning, men med en ny musikalsk retning og mer intense låter enn på veldig lenge. 
Dessverre har også en del av de gamle utfordringene fulgt med som nissen på lasset. 

Interne stridigheter, kunstnerisk uenighet og dårlig kjemi gjorde at det i dag bare er originalmedlemmene Ingrid Helene Håvik (låtskriver og vokalist) og Trond Bersu (trommeslager og produsent) igjen. 

De tre andre medlemmene ble tuppet ut, men Patentstyret slo fast at alle fem har like stor rett til bandets varemerke. 
Håvik varslet omkamp, men akkurat nå dreier det neste kapittelet i Highasakite-sagaen seg om musikken. 
Og den er faktisk overraskende god. 

Stor popmusikk skal snakke til hjertet. 
Det gjorde Highasakite på debuten «All That Floats Will Rain» (2012), men med unntak av et knippe bunnsolide singler ble bandets uttrykk stadig mer oppblåst og sidrumpet. 

Nå er Håvik og Bersu tilbake med ni mørke og i hovedsak nydelige låter som handler om oppbrudd, forsoning og nye sjanser. 

Dette er renskåret musikk, renset for unødvendige detaljer, unaturlige fraseringer og overflødig fiksfakseri, og produksjonen er nesten magisk. 
Bersus luftige, kjølige produksjon er den perfekte rammen for 80-tallssynthene og de rue gitartonene. 

Håviks stemme er fremdeles den mest markante og bergtagende i norsk populærmusikk, og hun blir stadig bedre. 
Aller best er hun på det country-influerte tittelsporet, en av de beste og så definitivt mest utypiske Highasakite-låtene til nå. 

Selv den litt pussige uttalen, som innimellom kan gjøre det vanskelig å skjønne hva Håvik synger om, er nesten slipt bort. 

Dessverre gjør dette en av bandets største svakheter enda tydeligere: 

Highasakite har kanskje pop-Norges mest stusselige tekstunivers, med oppstyltede setninger som lener seg kraftig på klisjeer og tomme metaforer. 

Hjelpeløse linjer som «It’s so hard not asking you to wait/for one more rainy day/and when it all is washed away/to beg again that you remain» kommer så ofte at de får det til å klø under huden. 
Noe slikt hadde aldri norskspråklige vokalister sluppet unna med. 

«Uranium Heart» er et saktmodig, jordnært og stemningsfullt album. 

Det mangler de umiddelbare hitlåtene fra «Silent Treatment» (2014) og kunne sikkert hatt godt av litt av energien og aggresjonen som gjennomsyret «Camp Echo» (2016), men til gjengjeld har disse nye låtene flere og mer spennende nyanser enn bandets eldre materiale. 

Dette er ikke et album man kan erobre verden med, men det er en trygg landing etter en årelang konflikt som like gjerne kunne vært slutten for bandet. 

Fansen kan puste lettet ut. 
Highasakite virker sultne igjen: 
De har droppet de mest utslitte svulstighetene for å trenge inn i kjernen av melodiene og følelsene de vil formidle. 

Dermed er de også på vei til å bli mer interessante enn på veldig, veldig lenge. 
Dette lover godt for fremtiden. 
