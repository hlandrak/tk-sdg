Like fullt så skal der jamres
Sutringen fra de misfornøyde hordene gjør Sim City svært så realistisk. 

Å være ordfører i Sim City er litt som å lese nettavisenes kommentarfelt. 
Det hjelper ikke hvor fin byen din er, hvor fornøyde nesten hver eneste innbygger er og hvor god jobb du mener å ha gjort: 
Noen, og helst de som ikke gidder gjøre noe som helst selv, eller ikke har den minste peiling på hvordan verden henger sammen, skal alltid sutre og grine uansett. 
Puh! 
Den har jeg sittet inne med en stund. 

Men enten er veiene noen centimeter for smale, ellers hadde det jo vært fint med et busstopp til, akkurat utenfor mitt hus, og det er nå fint at vi har strøm, men må det kraftverket virkelig ligge i mitt nabolag? 

Nytt og skinnende 

Dette er altså en ny utgave av den gamle bysimulatoren, der du skal bygge og drive en by helt fra begynnelsen og til den bitre slutt, om den noen gang kommer, for dette kan vare evig, eller til du går lei eller tar på trefrakken. 
Det betyr å sette av områder til boliger, forretninger og industri, bore etter olje, grave kull, passe på at folk får gå på skole, at all søpla og kloakken blir fraktet vekk, og helst renset. 
Du skjønner. 

Om én by ikke er nok, kan du drive opptil 16 av dem helt alene, eller du kan koble deg opp sammen med venner eller folk du slett ikke kjenner, og de kan drive nabobyene dine. 
Har ikke naboen brannvesen? 
Problemer med kriminelle? 
Så kan du tilby deg å gi vekk eller selge tjenestene dine. 
Eller kanskje du kan kjøpe fra dem. 
Av og til kommer et jordskjelv, og kanskje går aliens til angrep? 
Norsk oversettelse gjør dette til en triumf, tross noen kommafeil. 
Menyene er lette å finne frem i. 

Problemer? 

Kanskje har du hørt at spillet hadde problemer i begynnelsen, med nettverk og greier, fordi du altså er nødt til å være oppkoblet for å spille. 

Det aller meste var fikset noen få dager etter lansering, og selv om en oppdatering gjorde situasjonen verre igjen bør alle dere nybegynnere som klagde og ga opp, eller endatil anmeldte dette til en dårlig karakter, bare innse at dere har driti på draget. 
Sim City er aldeles fantastisk, og svært nær en sekser. 

Gå og klag et annet sted, gjerne i nettavisenes kommentarfelt. 
