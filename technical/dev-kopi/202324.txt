Test av Moustache Samedi FS 27/9 Race
Vi har testet fulldempet terreng-elsykkel. 

Elektriske sykler begynner å slå an for alvor i norske storbyer. 
Mens de fleste er tiltenkt urban bruk finnes det også muligheter for de som er interessert i å sykle ute i terrenget, og ikke bare til og fra jobb og butikken. 

En fulldempet elsykkel kan være løsningen. 
Vi har valgt å teste en elsykkel som tåler skikkelig juling og skal gi deg et ordentlig adrenalinkick! 

Men er en elsykkel på 22,4 kilo like underholdende i terrenget som en vanlig fulldemper? 

Super på klatring 

Testsykkelen vår er en Moustache Samedi FS 27/9 race. 
Samedi betyr lørdag på fransk og antyder at sykkelen er tiltenkt fritid og moro i helgene. 

Og det er moro - ikke minst i oppoverbakkene! 
For det er på klatringer at denne sykkelen briljerer mest. 

Å holde 10-15 km/t i bratt oppoverbakke i terreng er urealistisk for de fleste. 
Du får en slags uovervinnelig følelse av å kunne klatre en strekning på halve tiden av det man vanligvis ville brukt, uten å bli spesielt sliten i beina. 
Og det er utrolig artig å kjenne sparket fra motoren i «Turbo» modus. 

Samtidig kan sykling i terrenget med denne elsykkelen skape andre utfordringer. 

For tung 

Selv med en heftig elmotor blir sykkelens vekt et problem i terrenget. 
Her er det viktig å lett kunne bevege sykkelen fritt for å oppnå mest mulig flyt. 
Hindringer forseres ikke bare med fart og pedalkraft, rytteren må også bidra med balanse og bevegelser for å takle terrenget. 

Og med såpass mye vekt kjennes sykkelen veldig død. 

Kjappe retningsendringer og hindringer trenger mer planlegging, som igjen krever mye av overkroppen. 
På utforkjøring har man heller ikke fordel av motoren, og det blir mye vekt å håndtere for syklisten. 

Ikke juks 

Moustache Samedi er en morsom sykkel som krever øvelse for å få det meste ut av den. 
På klatringen er den som nevnt helt rå, så lenge det ikke blir for teknisk. 
På utforkjøringer er den meget kapabel, men ikke i nærheten så rask og leken som en vanlig fulldempet sykkel. 

En elsykkel i terreng er overhodet ikke juks. 
Det krever fortsatt mye av rytteren, men på en annen måte en med en tradisjonell sykkel. 
Det tar nemlig tid å lære teknikken som skal til for å få det meste ut den. 

Fordelen er at du kommer raskere og lengre ut i naturen. 
Ditt vanlige turområde økes betraktelig. 
Og er du litt sliten fra forrige tur, blir dørstokkmila betraktelig kortere med elmotor som hjelperytter. 

Teknisk klatring i terrenget er overraskende krevende. 
Driv fra bakhjulet letter forhjulet og du mister fort styring og balansen. 
Det krever at du holder kroppsvekten over forhjulet samtidig som du må sitte for å beholde grep på bakhjulet. 
I tillegg må du tråkke konstant; en krevende teknikk som det tar tid til å venne seg til, og som fort går utover korsryggen. 

Svakheter i utstyret 

Med styrken på «Turbo» opplevde vi at batteriet ble tomt etter tre mil med intens sykling på ulendt terreng, som var teknisk krevende. 
Det er imponerende med tanke på bruksområdet, men det krever planlegging. 

Du har ikke lyst til å være langt hjemmefra når batteriet gir seg, spesielt ikke på sti! 
Da skal du ha Boasson Hagen-bein for å klare å sykle denne i terreng, uten motorkraft. 
Batteriet veier 2,4 kilo, så det er lite sannsynlig at du velger å ta med et ekstra i sekken på tur. 

Hjulene på sykkelen er ulike, men forhjulet kunne med fordel vært 27,5 tommer, som bakhjulet. 
Styret er også litt for smalt for stisykling med sine 720 mm. 
Selv på terrengsykler uten elmotor er det vanlig med bredere styre for økt balanse og styrekontroll. 
Et 800 mm styre hadde gitt bedre stabilitet i terrenget. 

Vi skulle også gjerne hatt enda mer kraft foran. 
Samtidig ville 200 mm bremseskiver passet sykkelen og bruksområdet bedre. 
Heftigere bremser gjør jobben lettere for deg som rytter på lange og teknisk krevende utforkjøringer. 

God pris 

Samedi 27/9 FS race er toppmodellen til Moustache i denne kategorien, og utstyrsnivået er høyt. 
En tilsvarende sykkel uten motor hadde kostet cirka 10.000 kroner mindre. 
Rammedetaljer og byggkvalitet er imponerende og på høyde med de mest respekterte sykkelmerker. 
Prisen? 
56.000 kroner. 

Synes du likevel prisen er litt stiv kan du velge rimeligere modeller med mindre motorkraft. 
Startprisen på disse er fra 37.900 kroner - altså ingen billigsykkel. 

Gikk du glipp av videoen øverst i artikkelen? 
Se den her: 

Ikke helt optimal 

Moustache Samedi er et delvis velykket forsøk som trenger mer finpuss for å bli optimal. 
Kraftigere bremser, bredere styre og en mer effektiv heve/senke setepinne ville hjulpet. 
Ute i terrenget har dessuten vekten mye å si. 

Etter en uke med sykkelen ble vi venner. 
Men det tok lenger tid enn forventet. 
Du må lære deg en litt annen sykkelteknikk. 
Ikke forvent at dine favorittstier er de som fungerer best med denne sykkelen. 

Vi tror ikke dette er nok til å overbevise innbitte sykkelentusiaster, men for det fleste er den en meget anvendelig sykkel som bør testes, og som vi gir en sterk firer på terningen! 

Esset i ermet er at den også er helt suveren som hverdagssykkel, i motsetning til en tradisjonell fulldemper. 
Den inspirerer til å velge annerledes sykkelruter til og fra jobb. 
Og på landevei er den like rask som andre elsykler. 
