Lovende start på ny teaterserie for barn på Cornerteateret
BTs anmelder Charlotte Myrbråten tok med seg fireåringen på teater. 

I første episode av teaterserien «Alle har en liten dør bak øret», møter ungene en katt og en filosoferende gås. 
Ved hjelp av enkle virkemidler formidler Annlaug Børsheim og Vibeke Flesland Havre kompliserte tanker. 

«Har du sett at alle har en liten dør bak øret? 
Den åpner seg hvis øret liker ordet det får høre» heter det i Christian Løchstøers dikt. 

Allerede på vei til forestillingen er samtalen om «Alle har en liten dør bak øret» i gang med fireåringen. 
Hun lurer på om det er selve øregangen som er døren, eller om det er en annen dør de tenker på. 
Og om det er plass til noe annet enn lyden i denne døren? 
Eller om det faktisk er løgn i tittelen og om det er greit? 
Mange spørsmål, lite svar å tilby, med andre ord. 

Den grublete tittelen gjenspeiler også forestillingen, for dette er abstrakte og filosofiske spørsmål formidlet forsiktig med sang og dialog mellom to dyr laget av enkel papp. 
Men det ser likevel veldig forseggjort ut. 
Scenebildet er matt og varmt. 
Ulike pappesker, krakker, spikerbokser og en seilbåt er plassert utover scenegulvet i en fargepalett av bruntoner. 

Første episode av i alt åtte tar for seg nettopp usynlige ting og tanker, som kan reise jorden rundt. 
Så fullt var det på premieren, at det spontant ble satt opp en ekstraforestilling rett etterpå, for alle som ikke kom inn på første visning. 

Annlaug Børsheim spiller gitar og synger, Vibeke Flesland Havre sitter bak et lite keyboard og korer. 
De har matchende, svarte drakter. 
De små visene er nydelige, spesielt siste låt får det til å rykke litt ekstra i tårekanalene. 
Hva tenker en gås og hva tenker en katt? spør de. 
Dette er en stillferdig, liten forestilling om katten som tok med seg ordene ut i natten, om urolige tanker og hva som kan skje i månelyset. 

Litt etter litt bygger de ut scenebildet med flere dyr, og former og skygger på lerret bak. 
Dette er en antydende og fin liten forestilling, og kombinasjonen av sang og fortelling fungerer riktig så fint. 
Det er rytmisk og repetitivt. 
Det unge publikummet på forestillingen er full av direkte innspill og spørsmål i salen. 
Kanskje den rolige formen kan være en liten tålmodighetsprøve for noen, men det så ut som de aller fleste fant roen i en dempet halvtime. 

«Alle har en liten dør bak øret» er dessuten et beundringsverdig prosjekt på grunn av tekstmaterialet som ligger i bunn. 
Annlaug Børsheim og Vibeke Flesland Havre tar rett og slett sikte på å formidle ny, norsk poesi til barn, fremoverlent og ambisiøst. 
Og det trengs. 
Denne gangen var det med tekster fra Gro Dahle, Per Olav Kaldestad, Ruth Lillegraven og Svein Nyhus. 

Det skal bli spennende å følge med på hvilke forfattere som dukker opp i serien, som i neste episode skal ha verdensrommet som tema. 
