Elektrisk kriger
Aurora i svært god form. 

Med flertallige milepæler unnagjort er det mange som har løftet ørene mot nord på grunn av Aurora. 
Coachella, Jimmy Fallon, Spellemann, en Oasis-cover for John Lewis’ årlige julereklame (som per dags dato står som hennes mest spilte låt på Spotify?!), hun har liksom gjort alt annet enn å avslutte Øya-lørdagen. 

Sammen med «Queendom» er «Forgotten Love» også en smakebit fra nytt materiale som kommer i nærmeste framtid. 
Unikumet fra 
Os omfavner fortapt kjærlighet fremfor å synke inn i den sørgmodige malstrømmen. 
Motivert av sedvanlig krigerske trommer i et akselererende refreng som drar det til det bombastiske. 
Oppbygningen er akkurat eklektisk nok til at det kler Auroras persona. 

Et pulserende driv svøpt i delikate vers balanserer fint som broer mellom hvert intense fjell av et refreng. 
Lekenheten og bruken av hele Auroras feilfrie vokalspekter gjør «Forgotten Love» til et mer definerende og fascinerende «comeback» enn forrige singel. 

Noen elementer kan minne om de pure pianoriffene og voldsomme perkusjonene som undertegnede oftest hører hos Florence + The Machine. 
Det er uansett umulig å forveksle de to. 
Å etterfølge debutalbumet All My Demons Greeting Me As A Friend høres ut som en utfordrende oppgave, men for Aurora virker det meste ganske mulig. 
