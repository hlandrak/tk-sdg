Pål Angelskår med nye melodiske lykketreff
I 15 år har Pål Angelskår jevnt og trutt levert enkeltlåter i popens mesterklasse. 
Her gjør han det igjen. 

I en kommende Netflix-dokumentar om og med The Rolling Stones-legenden Keith Richards, forteller låtskriveren Keith om hvordan han føler seg som en musikalsk antenne, som bare surrer rundt med noen gamle akkorder på gitaren eller pianoet før en låt plutselig faller på plass. 
Hvor den kom fra, vet han ikke. 

Jeg aner ikke hvordan norske Pål Angelskår jobber som låtskriver, men at han også kommer over slike musikalske lykketreff, er hevet over enhver tvil. 

Han har gjort det mange ganger på sine fem studioalbum med bandet Minor Majority, og her på sitt andre soloalbum gjør han det igjen. 
Ikke alltid, men definitivt noen ganger. 

Hør ukens beste låter: 

Vokser seg stort 

Det første, og beste treffet av fantastisk popmusikk er andrelåten «Back when the summer felt more like a year». 
En låt sterkt preget av både melankoli og nostalgi, så klart, dette er velkjent territorium fra Angelskårs side. 
«Who are you thinking of, when you do your hair and your morning make up, has it crossed your mind it might be me?». 

Fortelleren virker å være sterk i troen på at han vil nå denne jenta, som han må ha kjent siden ungdommens uendelig lange somre. 
Usikkerheten ligger likevel der, og teksten gir intet klart svar til slutt: 
«You grew up tall and you grew up smart, but nights awake made you break apart». 

Et innestengt parspill som bæres frem av en mild, men fyldig poplåt i kjent midtempo. 
Melodiføring og arrangement leder tilbake til et 70-tall der man ikke forhastet seg, men lot melodien vokse seg sakte større. 
Glidende over et distinkt orgel, toppet av Angelskårs meget karakteristiske og sterke vokal. 

Som sagt, et nesten seks minutter langt popmusikalsk lykketreff. 

Gjennomgående mildt 

Det milde og saktegående er gjennomgående for hele dette albumet, og variasjonen er ikke stor. 
Forskjellen fra tidligere album er vel at ingen låter rykker til på noe vis. 
Enkelte steder tipper tingene over i det kjedsommelige, spesielt i platens tre avsluttende låter. 

Aldri dårlig, bare i overkant anonymt. 

Likevel spiller ikke dette så stor rolle, for enkeltlåtene skinner over, slik man er vant til fra Pål Angelskårs hånd. 
Den urmørke og triste balladen «Back to your house», for eksempel, som rommer et helt liv med opp— og nedturer for et par, der fortelleren bærer på en hemmelighet som vil skape kaos. 

Én av våre fremste 

Og ikke minst like rolige «So bad, so bad, so bad», som handler om akkurat det motsatte. 
Om denne musikeren som henger ute og spiller sine kjærlighetslåter til en dame, men til slutt skjønner at han må komme seg hjem til henne for at begge skal få fred. 

Måten den dystre koringen i refrenget forsvinner i andre halvdel av låten, er sjeldent optimistisk fra denne kanten. 

Tre nye fulltreffere for Pål Angelskår her, altså. 
Sammen med høydepunkter fra tidligere i karrièren, har mannen nå en katalog av låter som gjør ham til en av landets fremste låtskrivere og popartister på 2000-tallet. 

Les flere av ukens anmeldelser: 
