Vaude Brenta 35l
Pris: 949 kr, XXL 

Dagstursekken er romslig inni, med en rekke smarte lommer på utsida, deriblant to praktiske lommer på hver side av sekken, samt en mindre lomme på hoftebeltet. 
Den har også en glidelås som åpner nedre del av hovedrommet, som er praktisk dersom man skal ha noe i bunn av sekken. 

Vi syns imidlertid åpningen i topp er noe smal, som gjør det problematisk å pakke store ting i sekken. 

Sekken fra Vaude har litt smalere skulder- og hofteseler enn konkurrentene – uten at den er mindre behagelig å bære. 
Den har også netting i ryggen, som skal tilføre luft mellom sekk og rygg. 
Nettingen kan strammes og slakkes med to reimer i bunnen av sekken, men festene på disse går lett opp hvis man kommer borti de. 

Sekken er også vanskelig å justere både på herre og damerygger. 
Uansett hvordan vi strammer så får vi aldri helt godfølelsen. 
Enten havner sekken for langt opp, som gjør at sekken treffer nakken, eller så henger sekken for langt bakpå, og det føles som noen drar i sekkens topp mens vi har den på. 

Sekken har en justerbar brystreim, men vi syns den er litt hard å flytte på. 
På damer er også brystreima vel langt nede, og havner akkurat litt langt ned på brystpartiet. 

Den sitter for øvrig mer behagelig på ryggen enn testens billigste sekker, og den føles også stabil når vi strammer den godt på ryggen. 
Men igjen, det er en følelse av å ha sekken «oppunder øra». 

Stoffet kjennes ikke helt vanntett, men det er heller ikke nødvendig da det følger med et eget regntrekk. 
