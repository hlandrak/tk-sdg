Den rette attityden
En lovende debut-EP av Sophie Krüger, som godt kan bli enda frekkere. 

Mandag lanserte bergensrapperen Sophie Krüger sin første større utgivelse, EP-en «Såh Brah», i anledning sin 18-årsdag på Landmark. 
Krüger lager frisk og uptempo rap, med stor variasjon og ambisjon. 
Det er lett å merke at hun har hørt mye på både Hester V75, Lars Vaular og Yoguttene. 

Krüger bruker ofte tekstene sine til å ironisere over hvordan vi oppfører oss. 
På bergensk vis prøver hun seg på det samme som Karpe Diem er blitt så flinke til de siste årene. 
Men når teksten er sentral, er det synd at vokalen til tider drukner litt i lydbildet. 
Utgivelsen «Såh Bra» blir av og til litt for rotete, og litt for grumsete lydmessig til å få frem teksten godt nok. 

Den parodiske Bærum-monologen i starten av «Pappas bank» er noe av det grelleste som er innspilt de siste årene, og er en forferdelig flott intro til EP-ens melodisk sterkeste bidrag. 
Dette er uten tvil utgivelsens beste festlåt. 
«Kløverdronning» tar for seg seksualisering og objektivisering av kvinner i musikken og samfunnet. 
Kløverdronningen Krüger, som rapper at hun leker dronning uten konge, produserer også alle låtene selv. 
Det greier hun på «Kløverdronning», hvor teksten kommer klart frem. 
På «Krusjar på en DJ» er det derimot vanskelig å få med seg hva hun vil. 
Også på tittelsporet «Såh Brah» drukner vokalen til tider. 

Krüger er en god låtskriver og vokalist, men hun kan godt være enda frekkere uten å ende opp som vulgær. 
Attityden har hun allerede. 
Og til tross for noen svakheter på «Såh Brah», er det bare å glede seg til mer fra Krüger. 

Vi får håpe at hun tør dyrke sin sterke vokal, og at pennen blir enda skarpere. 
