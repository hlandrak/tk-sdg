Anmeldelse:«Glitterbug» faller mellom to stoler 

Tafatt nydisco fra The Wombats. 

ALBUM: 
Når plata di heter «Glitterbug» og låtene har titler som «Pink Lemonade» og «Emoticons», krever det ikke mye av fantasien din for å skjønne at det er ganske karikert og glossy pop som står på menyen. 

The Wombats slo gjennom som et kobbel viljesterke og ambisiøs indierockere for snart ti år siden med den finfine debuten «A Guide To Love, Loss & Desperation». 
Dagens utgave av Liverpool-trioen later til å lide av snu kappen etter vinden-syndromet. 

«Glitterbug» er for det meste fylt opp av idéfattig neo disco, mettet på oppbrukte synthlyder og banale, overydelige tekstlinjer: 

«Kiss me with your fist, it's alright», desperat skrudd sammen for å gape etter tidsånden. 
Det funker kanskje om man heter Maroon 5, men The Wombats er ikke skamløse nok, så de faller fort mellom to stoler. 

Det et par formildende omstendigheter her. 
«Your Body Is a Weapon» er funklende Las Vegas-verdig pop som hekter lett, mens «The English Summer» viser at The Wombats kan skrive widescreen-rock uten å miste fokuset på den gode melodien. 

Men der stopper moroa sånn cirka. 
