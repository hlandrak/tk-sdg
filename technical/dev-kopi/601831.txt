Bunnsolide Bonnie
I en verden hvor popstjernene blir stadig yngre og får stadig kortere karrierer, gjør det godt å kunne konstatere at Bonnie Raitt fremdeles holder koken 45 år etter platedebuten. 
Faktisk får damen bare større bluestroverdighet jo eldre hun blir. 
Det lille raspet i stemmen vitner om levd liv, den karakteristisk kjøttfulle slidegitartonen om selvsikkerhet, samspillet med det fenomenale bandet om uforminsket spilleglede. 
«Dig in Deep» er lyden av en artist på høyden. 

Bonnie Raitt har alltid vært god til å velge coverlåter. 
Denne gangen gjør hun alt fra Los Lobos' gøyale «Shakin' Shakin' Shakes» til Joe Henrys melankolske «You've Changed My Mind» til sine egne. 
Selv INXS-hiten «Need You Tonight» blir til noe genuint funky i hennes hender. 
Av de fem sangene Raitt har skrevet selv, er det den nakne, personlige pianoballaden «The Ones We Couldn't Be» som gjør sterkest inntrykk. 
Med tiden kan den godt vise seg å bli stående som en av hennes aller beste. 

De som måtte være ute etter noe «nytt» og «spennende», får lete andre steder. 
Men er det gode låter fremført av musikere med hjerte, sjel og groove som er din greie, skal du vite at Bonnie Raitt fortsatt leverer varene. 
