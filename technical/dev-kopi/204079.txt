Samsung Gear IconX (2018)
Samsung Gear IconX er blant de minste ørepluggene i testen, sammen med Jabra Elite Active 65t. 

De er helt trådløse, og lades opp i et etui av hardplast. 
Det er blant de minste etuiene i testen, men kunne gjerne vært enda litt mindre. 
Det er ikke noe du kan ha i lomma på en trang bukse uten at det ser rart ut. 

Ørepluggene er av typen «in-ear»-plugger, med propper som sitter ytterst i øregangen, men har i tillegg vingefester som skal sitte i øremuslingen. 

Vi syns ørepluggene er svært behagelige å ha på, og de sitter godt fast i ørene. 
Siden de ikke stikker noe særlig ut av øret, er det faktisk mulig å bruke lue eller pannebånd uten at det blir vondt. 

I kjent Samsung-stil er Gear IconX mer enn bare vanlige øreplugger. 
De har en innebygd stemmestyrt treningsveileder og automatisk treningsregistrering. 
Tanken er at du skal kunne bruke den som en personlig trener når du løper. 
Siden du ikke har en skjerm å se statistikk på underveis i økta, opplever vi dette mest som en gimmick. 

For å få fullt utbytte av Gear IconX bør du ha en Android-mobil, fortrinnsvis fra Samsung. 
Da får du tilgang på alt funksjoner med musikkstrømming, treningsfunksjoner og stemmestyring via Bixby Voice. 

Uansett hva slags Android-mobil du har, kan du dog laste ned Samsungs Galaxy Wearable-app, som du bruker for å koble pluggene sammen med mobilen samt justere innstillinger og lignende. 
Den finnes ikke til iPhone, så det er lite vits å kjøpe disse proppene som Apple-bruker. 

Galaxy Wearable-appen er relativt enkel å bruke, om enn litt rotete lagt opp. 
Her kan du tilpasse innstillinger og justere lyd via equalizer. 
Du kan også justere volum fra appen, men ikke styre musikk. 
Du kan riktignok laste opp musikk til ørepluggene i appen - de har 4 GB innebygd lagringsplass - noe som betyr at du kan dra på løpetur uten å måtte ta med mobilen. 

Selve ørepluggene styres med berøring. 
Her er det ingen knapper, kun en berøringsflate som du kan trykke og sveipe på. 
Fancy, men vi syns det er vanskelig å utføre de ulike bevegelsene, særlig når vi er ute og løper. 
Det hender altfor ofte at vi kommer borti berøringsflaten ved en feiltakelse. 

Lyden er relativ god, men vi synes kanskje den mangler litt dybde sammenlignet med for eksempel Bose SoundSport Free. 
De fungerer dog bra til samtaler, og her er begge proppene aktive i handsfree-modus. 

Samsungs app har for øvrig en funksjon som lar deg aktivere bakgrunnslyd, slik at du kan høre omgivelsene mens du hører på musikk. 
Vi syns ikke denne gir noe særlig effekt. 
Vi opplever dessuten at lyden faller ut med jevne mellomrom. 

Samsung sier Gear IconX skal holde i fem timer ved musikkstrømming, og det er omtrent det vi får også. 

Det største batteriproblemet er dog at vi ikke kan se nøyaktig hvor mange prosent strøm det var igjen på batteriene, hverken i appen eller på ladeetuiet. 

Husk forresten å skru av treningsfunksjonene om du ikke bruker dem; ørepluggen som brukes som treningsøreplugg, bruker vesentlig mer strøm. 

Det er mye å like med Samsung Gear IconX. 
Mest av alt det kompakte designet, deretter en relative gode lyden. 
Berøringsflaten er dog mer irriterende enn nyttig. 
Batteritiden er bedre enn hos forgjengeren, men det finnes andre øreplugger som holder lengre. 
Ladingen er for så vidt så lettvinn at det kanskje ikke gjør noe. 
