Sly Cooper:Thieves in Time 

Et trivelig gjensyn. 

Selv da det første Sly Cooper-spillet kom i 2002 var jeg «for gammel» for spillserien. 
Fortellingen om mestertyven, eventyrene, og vennene hans, er rettet mot de minste i familien, men byr på god spillunderholdning også for godt voksne spillere. 

Sly Cooper: 
Thieves in Times underholder også en godt voksen spiller, men er best i små doser – for mye eventyr med Sonys vaskebjørn blir repeterende. 

Et enkelt spill 

Vaskebjørnen Sly stammer fra en lang rekke mestertyver som opp gjennom årene har samlet en enorm formue. 
Den ærverdige familiehistorien er fortalt i den viktige boken Thievius Raccoonus, men en dag begynner boken å endre seg. 
Noen reiser tilbake i tid og endrer på fortiden! 

Vennegjengen er spredt for alle vinder og Sly må samle den gamle gjengen; skilpadden Bentley, flodhesten Murray og den forførende reven Carmelita Fox. 
Sammen må de reise gjennom tid og rom til blant annet føydal-Japan, den ville vesten og middelalder-London, for å stoppe den ukjente skurken. 

Sly Cooper: 
Thieves in Time er trass reisingen frem og tilbake i tid et enkelt spill. 
Sly må løpe omkring og hoppe på forskjellige plattformer – for dette er et ganske så tradisjonelt plattformspill – samle mynter og andre gjenstander som fiendene legger igjen, og løse gåter for å åpne veien videre i spillet. 

Sanzaru Games, studio som har tatt over produksjonen av spillserien fra Sucker Punch Productions som jobber videre med Infamous-serien, har fulgt oppskriften til punkt og prikke. 
Faktisk er spillet nesten blottet for kreative innslag og nyvinninger i selve utfordringene. 

Fiendene er stort sett delt inn i tre kategorier etter størrelse, den samme taktikken for å overvinne disse fiendene brukes på tvers av de fargerike brettene som du besøker på tidsreisene. 
Det gjør kampsystemet både forutsigbart og repeterende, selv om utseendet på fiendene og omgivelsene endrer seg markant fra tidsepoke til tidsepoke. 

Trivelig, men repeterende 

Spillet er også oversatt til norsk. 
Mens dubbingen holder høy kvalitet, er det ikke alltid lett å forstå menyene, noe som er et gjennomgående problem i spillbransjen (har du forsøkt å bruke Xbox 360 med norsk språk?). 
De norske stemmene gjør opplevelsen noe mer barnlig, og for å bytte er det nødvendig å starte spillet på nytt, men det er kun et mindre irritasjonsmoment. 

Siden forrige spill kom ut i 2005 har det skjedd store nyvinninger både innen plattformspill og spillmekanikk. 
Sly Cooper: 
Thieves in Time hører til i den første halvdelen av 2000-tallet, og er midt i blinken for deg som ønsker en nostalgisk tur tilbake til den tørre humoren og den enkle spillestilen serien ble kjent for. 

Et trivelig gjensyn er det, men ikke nok til å underholde meg mer enn en kveld eller to. 
