Microsoft Lumia 950 XL
Den siste uken har vi gjort oss godt kjent med Microsofts nye mobil-flaggskip. 
Men hvor imponert er vi egentlig? 

Du verden som jeg har gledet meg til å teste Microsoft Lumia 950. 

Helt siden i vår har jeg hatt den rimelige Lumia 640 som backup-telefon til min iPhone, og selv om jeg savner en del apper har jeg vært meget godt fornøyd med den. 
Den tar blant annet meget gode bilder, oppleves som rask nok i de fleste situasjoner - og den kostet meg under 1.500 kroner. 

Nå har jeg hatt flaggskipet Lumia 950 mellom hendene siste uken, og med all den forhåndshypen telefonen har fått, har jeg hatt store forventninger. 
Skal dette bli mobilen som for alvor vil sette Microsoft på mobilkartet? 

La oss ta de tørre fakta først: 
Mobilen kommer i to utgaver, 950 med 5,2 tommer skjerm og 950 XL med 5,7 tommer skjerm. 
Foruten størrelsen er de to mobilene svært like - men det er XL-utgaven jeg har brukt siste uken. 

Dette får du 

950 XL er, som navnet antyder, en stor mobil (151 x 78 x 8,1 mm - 165 gram) med 5,7 tommer AMOLED-skjerm med et stort dynamisk omfang og oppløsning på 2.560 x 1.440 piksler. 
Det gir en pikseltetthet på 518 ppi, som er så smått og tett at det er ikke mulig for øyet å skille pikslene fra hverandre. 
I praksis betyr det ekstrem god skarphet og fine overganger. 

For øvrig har mobilen en Snapdragon 810 prosessor med åtte kjerner og klokkehastighet på 2 GHz, 3GB RAM og 32GB internlager som kan utvides til 232GB ved hjelp av et minnekort. 
Dette er definitivt spesifikasjoner som er en toppmodell verdig. 
Du finner alle detaljene om maskinvaren hos Microsoft. 

Flott skjerm 

Skjermen er rett og slett meget bra, og med en størrelse på 5,7 tommer vil enda flere legge igjen nettbrettet sitt hjemme. 
Likevel har ikke mobilen større fotavtrykk enn flere andre mobiler med litt mindre skjerm, takket være tynn ramme på sidene. 
Skjermen utgjør drøye 76 prosent av det totale fotavtrykket; blant det aller beste på markedet. 

Den eneste lille innvendingen vi har mot skjermen, er at på helt lyse bilder får den et tydelig grønnskjær dersom du betrakter den fra meget skrått hold. 
Dette er på den annen side ikke uvanlig for AMOLED-skjermer. 

Plastic fantastic 

Panelet er godt beskyttet bak glass av typen Gorilla Glass 3, mens baksiden av mobilen er av plast med matt overflate. 
Det gir litt trekk i premium-følelsen, men løsningen har også sine fordeler. 

Baksiden er i praksis et utbyttbart deksel, og du kan bytte det ut og dermed lage din egen personlige vri på designen. 
Vi har til og med sett deksler av skinn. 

Sim-kort (denne gangen nano-sim) og spor for microSD-kort, sitter bak dekslet. 
Sistnevnte støtter kort på inntil 200GB, som er det største på markedet akkurat nå, og du kan velge at alt av apper og brukerdata skal lagres dit, hvis du begynner å gå tom for plass internt. 

Lades lynkjapt 

Bak dekslet får du dessuten tilgang til det utskiftbare batteriet (burde vært obligatorisk på alle mobiler, spør du meg) med anstendig kapasitet på 3.340 mAh. 
Det er imponerende at mobilen er utstyrt med USB C-port, støtter USB 3.1, og at batteriet lades til 100 prosent innen en time - uansett hvor tomt det er. 
Laderen som følger med er nemlig på 3A (15W). 

Jeg er imidlertid ikke superimponert over batteritiden, som med aktiv bruk og noen samtaler måtte lades etter halvannet døgn - omtrent det samme som for min iPhone 6s - som har et batteri med mye lavere kapasitet. 

Og skal jeg være ordentlig pirkete: 
USB C er vel og bra, men det er litt slark i tilkoblingen til mobilen. 
Neppe noe stort problem, heller en liten detalj som bør jobbes med til neste flaggskipmodell fra den kanten. 

Merk også at USB C-kabler foreløpig er dyre og ikke så tilgjengelige som microUSB-kabler, som lenge har regjert på mobilfronten. 

Noe Microsoft ikke behøver å jobbe så mye med til neste gang, er samtalekvaliteten. 
For å sette 950 XL «på prøve» testet vi mot en fasttelefon (begge i Telenors nett), og lydkvaliteten var helt upåklagelig. 
Fra mobil til mobil er den mer variabel, men begrenseningene ligger her ikke i mobilen - men i nettet. 

Flott, men buggy kamera 

Objektivet og blitsen sitter i en markant ring på baksiden, som bygger et par millimeter i høyden. 
Bakdekslet bygger enda en millimeter rundt dette, og gir dermed en ørliten ekstra beskyttelse. 

Blitslampen sitter en liten centimeter fra frontlinsen. 
For å unngå røde blitsøyne kan det ofte være smart å ha litt større avstand mellom frontlinse og blits, men takket være et lyssterkt objektiv (f1,9) er det sjelden noe behov for å bruke blits uansett. 
En kjekk ting med blitsen er at den kan lyse i alle farger, slik at fargene i bildet i større grad beholdes selv om du bruker blits, i motsetning til at ansikter blir kritthvite, som ofte kan være tilfelle på andre telefoner. 

Bildekvaliteten er som ventet meget bra, og tåler sammenligning med de beste under alle lysforhold. 
Spesielt imponert er vi over den automatiske hvitbalansen og ytelsene i mørke omgivelser. 

Autofokus er som regel lynkjapp, og selv om du bruker blits er det minimal forsinkelse fra du trykker på knappen til bildet blir tatt. 
Standard oppløsning er 16 megapiksler (16:9-format), men du kan velge 4:3-format og få bildefiler bestående av 19 megapiksler. 

Merk også at du kan ta såkalte «levende bilder», der en liten videosnutt på et lite sekund bakes inn i JPEG-bildefilen. 
Det betyr at kameraet begynner å filme like før du trykker utløseren. 
Det er ikke så mange bildeprogrammer som støtter visning av slike levende bilder (som fort stjeler noen megabytes av lagringsplassen), men den innebygde bildeviseren i Windows 10 gjør det. 
Andre bildeprogrammer vil kun gjenkjenne bildedataene i filene. 

Men - og det er et stort men her: 
Kamera-appen er buggy. 
Vi har opplevd å ta bilder i en rask serie, der halvparten av bildene har fått lav oppløsning, levende bilder ikke har fungert, og kamerarull-mappen har i ettertid vist seg å være full av midlertidige filer - enkelte flere megabytes store. 
Dette er feil vi forventer Microsoft har adressert og vil fikse i nær fremtid. 

Under ser du noen eksempelbilder. 
Senere kommer vi med en sammenligning av bildekvaliteten mot andre, aktuelle toppmodeller i markedet. 

Første med Windows 10 Mobile 

Lumia 950 og 950 XL er de første på markedet som er basert på det rykende ferske operativsystemet Windows 10 Mobile. 

Windows 10 Mobile har et lettfattelig og grei brukergrensesnitt, der fliser (noen av dem med live-oppdateringer) i forskjellige størrelser dekker hjem-skjermen. 

Et sveip mot venstre åpner en alfabetisk sortert liste over installerte apper. 
Trykker du og holder på en app, kan du avinstallere eller legge den på hjem-skjermen. 
Det er logisk, pent og ryddig - og miljøet er velkjent for alle som er vant med Windows Phone 8.1. 

Windows 10 Mobile byr imidlertid på en rekke nyheter, med blant annet full Microsoft Office og mobilversjoner av flere av de nye Windows 10-appene, som musikkappen Groove og nettleseren Edge. 

Mest spennende synes jeg er støtten for Continuum, som lar deg koble mobilen til skjerm, tastatur, mus og bruke mobilen som en slags PC (her kommer Office-pakken til sin rett), samt Windows Hello - som lar deg logge på ved hjelp av et blikk på frontkameraet. 

Hvordan Continuum fungerer i praksis, vil du senere kunne lese om i en egen artikkel her på Dinside, men når det gjelder Windows Hello er jeg imponert. 
Det tar som regel bare et sekund eller to før telefonen kjenner igjen øynene mine, sier "Hei Bjørn Eirik" og låser opp mobilen. 

Uferdig 

Merk imidlertid at Windows 10 Mobile-systemet har et stykke igjen før det er ferdig. 
Det vil du merke på flere vis - for eksempel er det til tider litt mye venting på at enkelte funksjoner eller oppgaver skal fullføres - deriblant oppdateringer fra Windows Store (som bare feilet fram til jeg gjenopprettet mobilen til fabrikkinnstillingene), dårlige oversettelser og apper som krasjer eller oppfører seg merkelig. 

For eksempel spilte Groove-appen musikk selv etter at jeg har foretatt en tvungen avslutning, og Onedrive har utelatt bilder fra den automatiske sikkerhetskopieringen. 
Ved ett tilfelle krasjet Windows 10 Mobile helt og mobilen skrudde seg deretter av. 
Litt kjedelig når mobilen ligger i lomma og du venter på en innkommende samtale ... 

Alt dette gjør at vi sitter igjen med en følelse av at mobilen har blitt sluppet i tidligste laget. 

I løpet av de dagene jeg har brukt mobilen, har hele 33 av standardappene fått oppdateringer. 
Det er med andre ord helt på det rene at Microsoft jobber på spreng for å få fullført operativsystemet til det om noen dager skal rulles ut på en rekke Windows-mobiler. 

Problemene vil garantert bli færre etter hvert, jeg er egentlig mer bekymret for alle de andre appene i Windows Store. 
Her ligger Microsoft langt bak Apple og Google, både når det gjelder utvalg og kvalitet på appene. 
Dette er et vesentlig drawback for alle som er oppdatt av å henge med på app-fronten, noe vi vet at svært mange er. 
Dette problemet kan du for øvrig lese mer om i denne kommentaren. 

Konklusjon 

Det er ingen tvil om at Lumia 950 XL har mange gode sider. 
Best vil jeg huske den flotte skjermen, gode brukervennligheten og en bildekvalitet som på sitt beste er svært høy sett i forhold til nær sagt alt av konkurranse. 

Dessverre vil jeg også huske svakhetene, som i stor grad (forhåpentligvis) er knyttet til et uferdig operativsystem og enkelte uferdige apper. 

Og når jeg først er inne på apper - så må Microsoft løse utfordringene med manglende og/eller halvgode apper. 
Vi har hørt mange ganger at problemene snart skal være historie, men det får nesten være grenser på hvor tålmodig publikum skal være. 

Slik totalsituasjonen ser ut i dag, er dette først og fremst en mobil for Windows mobil-entusiaster, og dem er det langt færre av enn det kunne ha vært. 
Det er også verdt å nevne at dette er en mobil til 6.500 kroner (950 XL). 
Det er mer enn fire ganger dyrere enn min Lumia 640, men de små forskjellene i kvalitetsfølelsen skulle tilsi at prisforskjellen var langt mindre. 

Legg til at programvaren er uferdig, og vi kan pr nå ikke lande på noe annet enn en svak firer på terningen. 

Microsoft Lumia 950 XL 
