Offensiv taktikk
Beyoncé skryter stolt av sitt opphav og størrelsen på lommeboken i en politisk pakke. 
Les anmeldelsen av singelen "Formation". 

"I've got hot sauce in my bag, swag", lyder det i Beyoncés ferske singel “Formation”. 
I helgen lanserte r&b-bossen låten med tilhørende video. 
Sist gang hun leverte musikk var med et selvtitulert album i 2013. 

“What happened at the New Orleans”, hører vi den avdøde rapperen/komikeren Messy Mya si i introen. 
Sitatet er myntet på den amerikanske regjeringen som fikk kritikk for oppryddingsarbeidet etter at orkanen Katrina i 2005 sto for store ødeleggelser i nevnte by. 

I musikkvideoen ser vi blant annet utrykningspoliti som holder hendene opp foran en ung gutt som danser - på veggen står det “Stop shooting us”. 
Beyoncé selv står på en politibil som synkes med henne oppå. 
Budskapet står sterkt. 

Den spretne elektroniske beaten vokser seg større utover kuttet ettersom byggeklossene blir plassert. 
“Formation” er snekret sammen av hitmakerprodusent Mike WiLL Made-It, og co-skrevet av Swae Lee, en av rapagastene i Rae Sremmurd (som for øvrig holdt en fet konsert i Oslo rett før nyttår). 
Det er også stas at New Orleans-artist Big Freedia, også kjent som Queen of Bounce og twerk-entusiast, leverer et par linjer mellom toppene. 

Beyoncé skryter stolt av sitt opphav og størrelse på lommebok (Givenchy-bekledning et must, si) på “Formation”. 
Hun flekker finger til haters (hun tilbakeviser anklager, og sier blant annet: 
“Ya’ll corny with that Illuminati mess”) samtidig som hun viser fram en politisk side - et bidrag til Black Lives Matter-bevegelsen. 

Hardhaus/selvskrytfaktoren er en drivkraft på “Formation”. 
Det, sammen med afroamerikansk stolthet og poengtering av kritikkverdige forhold i USA, leverer eks-Destiny’s Child-frontfiguren en interessant pakke, både på låten og visualiseringen. 
Sporet ble for øvrig fremført på Super Bowl i natt foran millioner av seere. 
Beyoncé viser at hun tør å bruke stemmen sin for å belyse samfunnsmessige problemer i USA over en feit beat. 
Tøft gjort. 
