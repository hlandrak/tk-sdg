Ny by, ny stil for Morby
Det er alltid et godt tegn når du skrur musikken høyere for å kunne høre bedre. 

Her inntreffer øyeblikket rundt fem minutter inne i platen, idet korsangerne Hannah Cohen, Lauren Balthrop og Alecia Chakor faller inn sammen med trompeten til Cole Kamen-Green.Sangen er "I have been to the mountain", kutt nummer to på Kevin Morbys tredje soloalbum. 
Dermed er jeg hektet, og etter ni kutt er det klart for en repetisjon. 
Og en til. 
Og så videre, helt til jeg får alvorlige problemer med å plukke ut hvilke kutt jeg mener er best. 
Det er for mange av dem, så utvalget under er litt tilfeldig. 
Det blir litt i meste laget å ramse opp seks-sju av ni sanger. 

Morby gjorde seg først bemerket som bassist i Brooklyn-bandet Woods, før han startet The Babies som et sideprosjekt med Cassie Ramone fra Vivian Girls. 
Han solodebuterte med "Harlem river" parallelt med dette i 2013, men er nå ute av Wood mens Babies er lagt på is. 
Samtidig har 28-åringen forflyttet seg til Los Angeles. 
Der stod det et piano i leiligheten han overtok, og Morby lærte seg å spille på det. 

Dermed er denne platen blitt som den er blitt, også fordi Sam Cohen er sterkt involvert i studio. 
De møttes under Cohen-prosjektet "The complete Last Waltz", en konsert der man gjenskapte The Bands siste opptreden. 
Sangene på "Singin saw" er også et resultat av mye fritid og lange vandreturer i åsene rundt Los Angeles. 
Nabolaget er dermed blitt platens tredje grunnstein, ved siden av Cohen og pianoet. 
Innspillingen har foregått i Woodstock, der tangentene for anledningen er overlatt til Marco Benevento. 

Den syngende sagen som nevnes i tittelen, er det John Andrews fra Quilt som tar seg av. 

Beste spor: 
"I have been to the mountain", "Drunk and on a star", "Dorothy", "Water". 
