Animal Crossing:New Leaf 

Et uvanlig og unikt spill. 

Kjernen i en spillopplevelse er å få en utfordring, overvinne den og motta belønning. 
Mens samfunnet rundt oss går stadig raskere, får vi også stadig flere belønninger i livene våre. 
Enten det er på sosiale medier eller i underholdning. 
De største spillene og Hollywood-filmene vegrer seg for å roe ned tempoet, tenk om du begynte å kjede deg? 
Storslagne slåsskamper, spesialeffekter og heftige historier pumpes ut i et imponerende tempo. 

Derfor er det uvant å møte tempoet i et spill som Animal Crossing: 
New Leaf. 
Uvant og behagelig. 
Ikke så ulikt NRKs minutt-for-minutt-sendinger. 

Spillet lar deg ta over rollen som borgermester i en liten by hvor du får ansvaret for å stelle med blomster og frukt, fange sommerfugler og eksotiske fisker, og offentlige prosjekter. 
Små oppgaver som må utføres for at byens innbyggere skal være glade. 
Og i den lille byen kan du også bygge deg et hjem, med et huslån som må betales. 

Som spiller får du ikke utfordringer eller nivåer du skal fullføre, men du får servert en rekke små oppgaver du kan utføre (om du vil) i ditt tempo. 
Etter en liten stund oppdager du også gleden i å utføre de små oppgavene, og du blir kjent med de søte datastyrte innbyggerne i byen din. 

Animal Crossing: 
New Leaf, og spillserien som helhet (som startet på GameCube-konsollen i 2001), er bygd rundt tanken om at belønning er noe du må gjøre deg fortjent til over tid. 

Litt hver dag 

Velger du, i rollen som borgermester, å bygge på huset ditt, vedta en forskrift om åpningstider på butikken, eller noe annet, så tar det en dag eller mer. 
Og da mener jeg bokstavelig talt en dag i den virkelige verdenen, ikke i spilltid. 

Ved å samle dinosaurfossiler, insekter eller fisker kan du låse opp nye funksjoner og verktøy, men flere av disse er kun tilgjengelig visse deler av året. 
Sesongene i spillet følger den virkelige verdenen og som spiller må du være forberedt på å ikke få låst opp alt i spillet før det har gått ett helt år (i virkeligheten). 

Nintendos tanke bak dette er at du ikke skal spille Animal Crossing: 
New Leaf mer enn noen minutter hver dag. 
Ved å gi deg en grunn til å vende tilbake til den lille byen du er borgermester i hver dag har det japanske spillselskapet skapt en liten digital zenhage hvor både store og små kan jobbe mot et felles mål. 
Opptil fire spillere kan dele på en konsoll, ved at den første spilleren er borgermester, mens de andre er innbyggere i den lille byen. 

Et velfungerende system for å spille sammen med andre spillere over nett har vært en utfordring for Nintendo i mange år. 
I Animal Crossing: 
New Leaf er det fortsatt nødvendig med vennekoder og tunggrodde systemer for å invitere venner på besøk, noe som får spillserien til å miste noe av sitt sosiale potensial. 
For eksempel er det nødvendig å være tilkoblet i spillet for at venner skal kunne komme på besøk, og for at jeg skal besøke andre. 
Riktig nok er det mulig å se på husene til både venner og fremmede i et eget spillområde som introduseres som en huseiermesse, via SpotPass-systemet og vanlig nettilkobling, men i sosiale simuleringsspill er ikke jeg personlig å interessert i å se på andres hus, jeg vil samhandle med de andre spillerne. 

Men dette blir mer et ønske fra min side for fremtidige versjoner av Animal Crossing-serien, om du bare spiller for deg selv er spillet fortsatt en imponerende øvelse i å skape positive opplevelser ut av de små tingene i hverdagen. 

Gleden over de små ting 

Etter over en måned som borgermester i min egen lille by besøker jeg spillet og innbyggerne nesten hver dag: 
Kanskje står jeg litt ved elven og håper på en ny fisk, kanskje ser jeg et nytt insekt jeg vil ha i samlingen, kanskje jeg kan bidra til å bygge en ny bru over elven. 

Gleden av å se spillet endre seg over tid, over å se nye figurer flytte til byen, og over å fullføre et prosjekt som har tatt to uker, er et resultat av Nintendos særegne spillfilosofi. 
Animal Crossing: 
New Leaf inneholder en levende spillverden bygd opp rundt oppdagelser, overraskelser, og spillfigurer sine egne og enkle liv. 

Få andre spill ligner Animal Crossing: 
New Leaf, en unik spillopplevelse i 2013 som mest av alt gir meg samme følelse som NRKs minutt-for-minutt-sendinger. 
