TEST:D-Link DIR-890L 

Dette er ruteren med markedets mest spektakulære utseende. 

Dette er én av tre trådløse rutere som ble testet i DinSide august 2015. 
Du finner oversikten her. 
Testvinneren finner du her. 

D-Link har tenkt litt annerledes enn konkurrentene da de utformet DIR-890L. 
Ruteren har et futurisk design, muligens inspirert av Transformers-serien og Stealth-flyene til det amerikanske flyvåpnet. 

Det gjør at ruteren virkelig skiller seg ut fra de andre i testen, som har en langt mer traust design. 

Vi antar at du enten vil elske det, eller hate det. 

Vi skal imidlertid ikke bry oss så mye om utseendet her, og starter med en rask oversikt over de viktigste egenskapene: 

Modell: 
D-Link DIR-890L Standarder: 802.11a/b/g/n/ac Antenner: 6 USB-porter: 1 x USB 2.0 + 1 x USB 3.0 USB-funksjoner: 
Nettverkslagring og skriverdeling LAN-porter: 4 x 1000Mbps LAN + 1 x 1000Mbps WAN Gjestenett: 
Ja Annet: 
Størrelse: 387 × 119,5 × 247,3 mm Vekt: 
1,01kg 

Det liggende designet er pyramideformet, og de seks antennene er plassert rundt hele ruteren. 
Det er også fester på undersiden for veggmontering. 

Alle tilkoblingspunktene sitter på baksiden, og det er etter vår mening også det mest hensiktsmessige. 
Her finner du også en WPS-knapp for enkel og sikker tilkobling uten å måtte taste nettverksnøkkel. 

Du finner ikke noen knapp for å skru av/på LED-lysene, men i motsetning til på Asus RT-AC3200 vil du neppe synes de er sjenerende på D-Link DIR-890L. 

Oppsett og installasjon 

Den medfølgende hurtigguiden hjelper deg igang ved bruk av bilder, ikke ord. 
Det fungerer greit, synes vi. 

At den webbaserte administrasjonen ikke kommer i norsk språkdrakt, er imidlertid et ankepunkt. 
Begge de to andre har dette på plass. 

Ruteren skiller seg også negativt ut på et annet punkt: 

Oppsett-veiviseren er riktignok enkel og rett fram, men vi fikk ikke spørsmål om vi ville sjekke om det var kommet noen ny firmware, og det er noe vi forventer i denne prisklassen. 

Dette måtte vi altså gjøre manuelt i etterkant. 
Det viste seg at det hadde kommet en oppdatering, og resten av testen ble utført etter å ha installert denne. 

Brukergrensesnittet er temmelig minimalistisk, og du må hente frem funksjonene fra rullegardinmenyer. 
Det ser rent og pent ut, men gjør at enkelte innstillinger blir litt lite tilgjengelig i forhold til på de to andre ruterne. 

DIR-890L er godt utstyrt funksjonsmessig, men brukervennligheten kunne vært bedre. 
Vi savner litt bedre mulighet til å styre tilgang for definerte enheter, uten at det påvirker alle sammen. 

Vi gjør også oppmerksom på at denne ruteren ikke kan brukes sammen med Apples backupløsning Time Machine. 

Det finnes apper for mobil og nettbrett som lar deg konfigurere ruteren, også via Internett. 
Du kan også få tilgang fra en vanlig nettleser fra nettet, og kan gjøre enkelte tilpasninger, for eksempel blokkere enheter og skru av/på trådløst nett: 

Ytelse på trådløsnett og nettverkslagring 

Vi målte ytelsen på fem forskjellige steder i og utenfor huset, og i samme rom oppnådde vi hastigheter på inntil 380Mpbs - som tilsvarer 47,5MB i sekundet. 
Det er godt bak den nevnte Asus-ruteren (60MB i sekundet), men fortsatt akseptabelt. 

Det gledelige er at hastigheten holdt seg omtrent på samme nivå i etasjen under. 
Fra kjelleren gikk overføringen mer i rykk og napp enn hos de to andre, men totalt sett absolutt godkjent: 

Vi målte også hastigheten fra en benk rundt 75 meter fra huset, på det beste var den på rundt 1-2 Mbps, men oppkoblingen var svært ustabil - akkurat som for de to andre ruterne. 

Med iPhone 6 Plus kunne vi utnytte internetthastigheten til fulle i og rett utenfor huset, og vi fikk også sporadisk kontakt med ruteren fra benken 75 meter unna. 

Å bruke ruterens USB-porter til nettverkslagring er en genial måte å dele filer i hjemmenettet. 
Det er også ypperlig å bruke slik lagringsplass til å sikkerhetskopiere data som du vil ta vare på. 

Dette er spesielt interessant på nye rutere, som ofte har kraftige prosessorer og kan dermed by på god lese/skriveyelse. 

DIR-890L viste seg å være den klart raskeste av de tre ruterne på skrivehastighet til USB-nettverkslagring, med over 30MB i sekundet. 
Lesehastigheten var på 46MB i sekundet, kun slått av NetGear, men sistnevnte var vesentlig tregere på skriving: 

Konklusjon 

Vi innrømmer det gjerne: 
Vi synes designen til denne ruteren er tøff. 
Vi likte også at den har god ytelse på nettverkslagring, samt god rekkevidde. 
Det er den eneste av de tre som fikk iPhonen vår på nett fra benken 75 meter unna huset. 

Den mangler imidlertid litt på brukervennlighet og hastighet i forhold til testvinneren. 

D-Link DIR-890L 
