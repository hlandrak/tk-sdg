Send 12–13–14–15-åringen din på kino for å se denne
FILMANMELDELSE: 
En flott hovedrolle løfter «The Hate U Give» fra Tupac-filosofi til et troverdig drama om systemrasisme og konsekvensene av personlige valg. 

«The Hate U Give», drama, USA, med Amandla Stenberg, Regina Hall,Russell Hornsby. 
Regi: George Tillman Jr. 2 t. 12 min. 
Aldersgrense 12 år. 

16 år gamle Starr Carter lever spagatlivet mellom det fattige, svarte lokalmiljøet, der hun bor, og den finere, hvitere privatskolen. 
Hun balanserer det godt helt til hun blir vitne til at en hvit politimann skyter barndomsvennen Khalil, som er ubevæpna. 
Inspirert av Black Lives Matter-bevegelser forsøker regissør George Tillman Jr. å fortelle både den lille historien om Starr og den store om Systemet. 
Han lykkes godt med begge deler, selv om han er i overkant Hollywood-tydelig. 

Grunnsetningen i historien er rapperen Tupacs uttrykk «THUG LIFE» - et akronym for «The Hate U Give Little Infants Fucks Everyone». 
Starrs far, som har gjengbakgrunn, forsøker å lære sine unger å være stolte, rettskafne og smarte midt i et nabolag av narkolangere og skytevåpen. 
Starr og familien hennes får virkelig prøvd ut teorien i praksis når hun blir vitne til drapet på Khalil. 
Hva skal hun gjøre? 
Ligge lavt? 
Rope høyt? 
Folk og system rundt henne har ulike meninger og agendaer. 
Hvem stoler hun på? 
Hvilke personlige konsekvenser får valgene hennes? 

Rasisme og feel good 

Jo, denne filmen blir kanskje i overkant viktig og riktig, men særlig som ungdomsfilm kan det være på sin plass. 
Unge Starr Carter er 16 år men snakker tidvis som en livsvisdomsbok. 
Heldigvis, og nødvendigvis, brekkes dette opp med små passasjer med ungdommelig friskhet, humor og feel good. 
Rasismeproblematikken behandles hovedsakelig fra hennes ståsted, men vi får også små drypp med komplekset sett fra andre steder - og en uforløst gjenghistorie. 
Sistnevnte spor forstyrrer mer enn den hjelper. 
Regissør George Tillman 
Jr. forteller én historie for mye, noe som gjør filmen akkurat litt for lang. 

Men kjernen er god, og ikke minst er Amandla Stenberg knallgod som smilende, frustrert, gråtende, rasende, forelska og pressa ung kvinne. 
Med hjelp av gode biroller hever hun «The Hate U Give» fra rein Tupac- og Black Panter-filosofi til en fortelling om folk, hvordan de reagerer og hvor enormt vanskelig det må være å stå planta midt i svart-hvit-USA, som jo er alt annet enn svart-hvitt. 

Knallgod hovedrolle 

Filmen er både rørende, spennende og ettertenksom. 
Den trykker på følelsesknappene uten å bli en påtrengende tåreperse. 
Løsningen på Starrs dilemma er naturlig, men ikke helt opplagt, og man tenker litt over saker og ting når rulleteksten kommer. 
Slutten er for kjapp og enkel, litt som om de plutselig gikk lens for tid. 

Godt oppleste voksne vil nok oppfatte den som litt for lett når den forklarer De Store Systemene, men la gå. 
«The Hate U Give» klarer å lage fornuft og virkelighet av et Tupac-sitat. 
Mye av æren for det skal Amandla Stenbergs ekstremt vinnende vesen ha. 
Det slår gnister rundt henne når hun er sint, det er vondt å se henne nedbrutt og hun bærer denne filmen på en ypperlig måte. 
Send 12–13–14–15-åringen din på kino for å se denne. 
