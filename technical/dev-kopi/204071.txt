Xplore Finnmark 35l
Pris: 299 kr, Europris 

Finnmark er en romslig sekk med stor åpning og masse plass oppi. 
Den er godt paddet både i ryggpartiet, på skulderremmene og hoftestøttene. 

Hoftestøttene er litt korte, betydelig kortere enn på flere av de andre sekkene. 
Dermed gir den ikke støtte rundt hoftene. 
Når reimene i tillegg er litt tynne, gir den lite støtte. 
I tillegg kan man oppleve at hoftebeltet gnager mot hoftekammen der paddingen stopper. 

Skulderremmene gnager litt, og det er bare innerste delen av remmen som ligger inntil skuldra – i ytterkant står den bare rett ut i løse lufta. 
Sekken har justerbar brystreim, og finnes også i helsvart. 

Det største minuset med denne sekken merker man idet man skal ta den på: 
Ryggen på sekken bøyer seg, fordi den ikke har en avstivet rygg ved hjelp av spiler eller meiser slik de andre sekkene har. 
Dette betyr at dersom man ikke selv legger noe stivt i ryggen, så har den lett for å bøye seg når den får vekt i seg, og man dermed bærer nær alt av vekt på skuldrene selv om man har hoftereima på. 

Vi syns også at ryggen er litt lang, så den kan lett gnage litt i korsryggen om du er av de med litt kortere rygg. 

Sekken har flere lommer både utvendig og innvendig, selv om noen er uten lukkefunksjon. 
Den har to hemper mot bunn av sekken hvor man kan binde fast utstyr, og to strikkfester på fronten. 

Det er ingen måter å justere volumet på sekken på, noe som kunne vært praktisk dersom man pakker lett. 
Vi savner også muligheten til å åpne sekken fra forsiden. 

Stoffet på sekken føles overraskende holdbart med tanke på prisen, og det følger også med et regntrekk. 
