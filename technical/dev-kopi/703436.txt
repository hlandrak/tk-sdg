Den steinrike familien, og den vanlige
Langdrygt om familiehemmeligheter, dumhet og misforståelser, og en familietragedie. 

Sveitseren Joël Dicker (f. 1985, deb. 
2012) hadde stor internasjonal suksess med sin forrige bok, "Sannheten om Harry Quebert-saken", som er oversatt til 39 språk og solgt i svimlende tre millioner eksemplarer. 
Noen år etter Harry Quebert-saken reiser hovedpersonen, forfatteren Marcus Goldman, til Florida for å skrive sin neste roman. 
Det hele igangsettes av at gamlekjæresten Alexandra dukker opp i nabolaget, hun som både Marcus og hans fettere Hillel og Woody var dypt betatt av helt siden guttedagene. 

Mest forstyrrende er den stadige annonseringen av tragedien som skal komme 

Da Marcus vokste opp, var det to Goldman-familier; den vanlige Montclairfamilien som han selv tilhørte, og den rike og glamorøse Baltimoregrenen, som fetterne tilhørte. 
Dermed rulles den historien opp som blir til Boka om Baltimorefamilien. 

Romanen er strukturert i fem deler og en epilog. 
Første del utgjør omtrent halve boken, fremstår som en vanlig oppvekstskildring og tar for seg de tette båndene som oppstår mellom de fire før nevnte. 
Andre del handler om når brorskapet og samholdet begynner å slå sprekker, tredje del dreier seg om Baltimorefamiliens vekst og fall, fjerde del tar for seg familietragedien og femte del omhandler gjenopprettelsen av en slags normaltilstand etter at tragedien er inntruffet. 

Fremstillingen veksler mellom nåtid og tilbakeblikk, og omfatter en rekke mer eller mindre viktige bipersoner. 
Språket er enkelt og lettflytende, nesten forbausende fritt for temperatursvingninger. 
Dette er neppe en forfatter som sitter og veier sine ord på gullvekt; ambisjonen er ikke kunst, men underholdning. 
Og underholdende er det også i mange og lange partier, selv om teksten etter mitt skjønn med fordel kunne vært beskåret i både lengde og bredde. 

Mest forstyrrende er den stadige annonseringen av tragedien som skal komme, og som når den kommer derfor nesten blir et antiklimaks. 
Best fungerer nåtidsfortellingen om kjærlighetens dumhet og misforståelser, som jeg gjerne skulle sett videreutviklet på bekostning av all denne dvelingen ved snøen som falt i fjor. 

Les Sigmund Jensens siste anmeldelser: 
