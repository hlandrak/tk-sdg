Stavanger mellom børs og bibel
ROMAN: 
Troverdig om klasseskiller, jobbetid og første verdenskrig . 

Ole Kristian Ellingsen: 
Himmelhøy. 
319 sider. 
Wigestrand. 

«Himmelhøy» av Ole Kristian Ellingsen (født 1952, debut 2014) knytter an til den slektsbaserte stavangerromanen «Stormsinn» (2018), lagt til åra 1904-06 og første bind i en annonsert trilogi bygd på historiske hendelser og personer. 

Handlingen i årets bok åpner i november 1914 og kretser rundt grosserer Olaf Eilertsen, kona Kirsten og deres fem barn. 
Dermed settes søkelyset på hovedkarakterens bipolaritet, borgerlig familieliv, kapitalistisk profittjag og stavangerske klasseskiller i skyggen av første verdenskrig, umoralsk børsaktivitet og from gudstro. 

Tidskoloritten virker troverdig – kanskje særlig når aksjespekulantenes og skipsredernes virksomhet kretses inn – og skildringen av Olafs mentale svingninger mellom melankolsk mørke og manisk pågangsmot skildres på avdempet, nyansert vis. 
Dessuten fungerer vekslingen mellom dokumentariske fakta og fiktive forviklinger godt. 

Store klasseskiller 

Det stavangerske klassesamfunnet rundt første verdenskrig speiler seg ikke bare ved at rønnene i Varmen og Jammerdalen kontrasterer villabebyggelsen på Egenes og luksusen som omgir fiffen i Det Stavangerske Klubselskab. 
Olaf kommer også i personlig kontakt med to farløse, fattige barn med en mor som har mistet jobben i hermetikken. 
Dermed får den allvitende fortelleren bl.a. minnet leseren om at nær tredjeparten av Stavangers arbeidere i sin tid var sysselsatt i sardinproduksjonen hvor kvinnene fikk en ukelønn på fem kroner og barnearbeid slett ikke var uvanlig. 

Deler av handlingen knytter seg ellers til navngitte, lokale konsuler, som Sigval Bergesen, og vi får perspektivrikt innblikk i den innbringende, tidvis forbudte handelen med olivenolje og bomull som foregikk under krigen. 
Særlig kommer dramatikken knyttet til sistnevnte vare til å stå sentralt når fortelleren gyver løs på det rå pengejaget som rammer både sjøfolk på havet og soldater i belgiske skyttergraver. 

Underholdende 

I den sammenheng hender det at tanken går til Nordahl Griegs skuespill 
«Vår ære og vår makt» (1935), inspirert av særlig Erwin Piscators proletarteater og Sergei Eisensteins filmatiske montasjeteknikk. 
Men der Nordahl Griegs kritikk av jobbetid og profittorientert skipstrafikk truet av miner og torpedoer er politisk motivert, hviler Ole Kristian Ellingsens historie på kontrasten mellom børsens umoral og from, bibelsk gudstro. 

Men om man ikke savner en tydeligere politisering av stoffet, i Nordahl Griegs ånd, er «Himmelhøy» en riktig innholdsrik og underholdende historisk roman. 
