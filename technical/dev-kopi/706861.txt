Norsk americana på sitt beste
Kjærligheten er ikke lett, men den skaper fine sanger. 

Jack Stillwater: 
«Norwegicana» (Rootsy/Border) 

Det er gått 12 år siden Oslo-bandet Jack Stillwater debuterte med et selvtitulert album. 
«Muddy river» fulgte i 2012, før ep-ene i «The farmer trilogy» ble samlet i 2016. 
Vokalist Terje Espenes og gitarist Morten Huseby har vært med siden starten. 
I tillegg har vi trommis Arne Harald Foss og bassist Odd Inge Rand. 

De åpner med «You’re gonna make me lonesome», en sang som Bruce Springsteen kunne lagd. 
Inspirasjonskilden er den samme; Roy Orbison. 

John Moreland og Chris Isaak tas også med, i tillegg til at de stort sett beveger seg innenfor rammene av americana. 
Eller norwegicana, som de her kaller det. 
Produsent er Bendik Brænne, som har gitt dem mer fett på knokene. 

De trår sjelden feil, heller ikke her. 
Vi får 11 fine låter, inkludert høydepunkt som gjør dette til en plate som vil bli husket. 
Det handler om den vanskelige kjærligheten, der nothing good seems to come from loving you. 
Noen vil kjenne seg igjen. 

Beste spor: 
«You’re gonna make me lonesome», «Nothing good seems to come», «Broken hearted town», «Little white lie». 
