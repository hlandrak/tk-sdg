Motvekt til glætte rap-kolleger
Jaa9 & OnklP leverer en salig blanding av bangere, fjas og alvor, men holdes tilbake av sin egen trygge formel. 

ALBUM: 
Norsk rap befinner seg i spennende tider om dagen, og har på flere kanter nådd et både internasjonalt og multifasettert nivå. 
Men de nye, grensesprengende lydbildene skaper også en unektelig splittelse i scenen, som i 2016 er vanskeligere å definere som et eget «miljø» enn noensinne. 

«Du vil være Ferrari og Arif, men bare Ferrari og Arif har stil til å være Ferrari og Arif» melder Jaa9 på «Glætt» - et av sporene på Oppland-veteranenes niende album «Gamle hunder, nye triks». 

En streit nok betraktning, med tanke på klonene vi stadig ser komme i ly av de nevnte Nora-kompisenes imponerende seiersgang. 
Artistmessig sett, rake motsetninger av 9&P;, som i stor grad representerer rapsjangerens mer tradisjonelle skole. 

Vinnerformelen 

«Alt er så glætt, dette er rap / du bare biter, og fuck det er wack / Kanskje for gammel til å melde noe sterkt, men jeg mener vi alle kan se det er stjælt,» fortsetter Jaa9 noe ironisk med assistanse fra en nyervervet og like «stjælt» Migos-flow. 

Ikke at jeg klager, for takket være nettopp den høres OnklP sin ofte haltende makker denne gangen bedre ut enn noensinne. 

Annet enn nevnte stil-lek og Pål sin hang til å teste ut stemmebåndet på «For en dag» og «En av dem», er det likevel ikke mye «nye triks» å finne her. 
Akkurat slik man forventer fra duoen, som siden 2004 har funnet vinnerformelen med en jevn fordeling av tøyselåter, ukomplisert hiphop-spytting og tidvise gullkorn i det mer alvorlige hjørnet. 

To av skivas feiteste øyeblikk kommer i form av «Big Up» og singelen «Jeg er», gjestet av respektive Jonas V og deres egen «læregutt» Cezinando. 
Spesielt sistnevnte bidrar med en forfriskende dusj av kreativ nytenking, inkludert fin-fin kanalisering av The-Dream. 

Musikalsk schizofreni 

Bare Egil-oppfølgeren «2 sko» følger i samme humoristiske fotspor som blant annet «Kjendisparty» og «Stank Ass Ho», men har i likhet med dem begge ingen særlig musikalsk verdi etter første lytt. 
Det samme kan sies om «Fokush», som rett og slett føles utdatert og unødvendig i settingen. 

Guttas angerløse 
«På nytt» retter opp skivas mindre imponerende spor med sin feiring av et liv levd på godt og vondt, før albumet rundes av i totalt motsatt retning - via den både fengende og på grensen til harry «En av dem». 

Enda et bevis på 9&P; sin musikalske schizofreni, hvor man velger å følge opp vakker gåsehud-stemning med uironisk saksofonsolo. 

Som vanlig altfor ujevnt og formelbasert, men også altfor kvalitetspreget når det først gjelder til å ikke ha krav på din fulle respekt. 
