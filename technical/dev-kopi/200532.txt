Sony Xperia Z4 Tablet
Vanntett, tynt og imponerende lett. 

Selv om nettbrett ikke lenger er like «hot» som da de gjorde sitt inntog for noen år siden, fortsetter produsentene å lage nye modeller. 

Z4 Tablet er nyeste modell fra Sony, som fortsetter med noe vi har satt pris på med selskapets Xperia-serie de siste årene – nettbrettet er nemlig vanntett, og som på mobiltelefonen Z3+ har de nå klart dette uten å lage en ekstra luke til ladeporten. 

I forrige runde lagde selskapet Xperia Z3 Tablet Compact, altså et mindre nettbrett (8") – vi må helt tilbake til Z2 Tablet for å finne det forrige 10-tommers nettbrettet fra Sony. 

Skjønt – «helt tilbake» betyr ikke all verden når det gjelder Sony-produkter. 
Selskapet har hatt svært hyppige produktlanseringer de siste årene, og nevnte nettbrett kom på markedet våren 2014. 

Forbedret på flere punkter 

Skjermstørrelsen på 10,1 tommer er fortsatt bevart, men Sony har klart å slanke sitt største nettbrett enda noen gram, og vektnåla stopper nå på 389 gram for WiFi-versjonen. 

Det er faktisk 50 gram lettere enn forgjengeren, og 48 gram lettere enn iPad Air 2. 
Tykkelsen er den samme som Apple-nettbrettet – 6,1mm, som er 0,3mm tynnere enn Z2 Tablet. 

I forhold til forgjengeren har Sony også økt skjermoppløsningen fra full HD til 2560x1600 piksler; i praksis en dobling av antall piksler. 

Som seg hør og bør sitter det kraftigere maskinvare i nykommeren, som nå har en Snapdragon 810-prosessor (4x2GHz+4x1,5GHz) kontra Snapdragon 801 (4x2,3GHz) som satt i forgjengeren. 

Grunnmodellen har også fått 32GB internminne (opp fra 16GB) og støtter fortsatt minnekort. 
Arbeidsminnet er fremdeles 3GB og 8Mp-kameraet ser ut til å være det samme som før, selv om frontkameraet har blitt oppgradert til 5Mp og med vidvinkel tilsvarende 25mm. 

God å holde 

Selv om nettbrettet fra Sony er svært tynt, sørger de avrundede kantene for at det er behagelig å holde; også over lenger tid. 
Det er imidlertid vekten som imponerer mest – når nettbrettet veier såpass lite er det enda mer overkommelig å holde det i hånda på en lang togtur. 

Nevnt er at Z4 Tablet er vanntett, som betyr at du kan ligge i badekaret og se på Netflix uten å bekymre deg, at det bare er å tørke av om du er uheldig med en kopp kaffe, eller at du bare kan skylle av griseriet på skjermen når barna har sett film og spist godteri samtidig. 

På mange andre produkter har det vært ensbetydende med et ekstra lokk utenpå ladeinngangen, men det trenger du ikke her – annet enn å sørge for ikke å stikke i laderen om nettbrettet nettopp har vært utsatt for vann. 

Med skjermoppløsning på 2560x1600 fordelt på 10,1 tommer er skjermen mer enn skarp nok, og pikseltettheteten blir da på 299 punkter pr tomme. 
Innsynsvinkelen er dog ikke den beste vi har sett, der fargemetningen avtar når du ser på nettbrettet fra siden – ikke helt ideelt om flere skal se film samtidig, for eksempel. 
Vi ser også litt lyslekkasje fra kantene av skjermen. 

Skjermen har et 16:10-format, som vi anser som ganske fleksibelt. 
Da vil 16:9-filmer nesten fylle hele skjermen i landskapsmodus, og på høykant får man plass til mye innhold på nettsider. 

Meget god ytelse 

Med en Snapdragon 810-prosessor innabords, yter Z4 Tablet som forventet meget godt og scorer svært høyt i våre ytelsestester. 

Blant annet får vi toppnotering på 3DMark Ice Storm Unlimited-testen (24.528), som skulle tilsi at nettbrettet er meget godt egnet til mer grafikktunge spill. 
Noen timer med Hitman: 
Sniper understreker dette – spillet flyter fint, og den skarpe skjermen byr på rikelig med detaljer når man spiller. 

Ja, faktisk får vi nesten 50 prosent høyere score enn den mindre forgjengeren, Z3 Tablet Compact, både på 3DMark-testen og AnTuTu. 

Den jevne flyten i operativsystemet er også god. 
Apper starter kjapt, rotering av innholdet på skjermen føles umiddelbar og skrolling av store nettsider går som smurt – kort sagt har vi lite å utsette på Z4 Tablet ytelsesmessig. 
Faktisk oppleves nettbrettet som ett av de mest «snappy» vi noen gang har testet. 

Og selv om nettbrettet blir litt varmt på enkelte områder når det belastes hardt, har vi aldri opplevd at apper ikke har kunnet kjøre, slik tilfellet var da vi testet Xperia Z3+ med samme prosessor. 

Vi har vært godt fornøyde med batteriet, som også tappes lite når enheten ikke er i bruk – vi har ikke målt den nøyaktig, men Sony oppgir inntil 17 timer med videoavspilling. 
Uansett bør det være uproblematisk å få nettbrettet til å holde en hel dag med aktivitet. 

Et lite minus – selv om Snapdragon 810 har støtte for Quick Charge 2.0, har Sony bare lagt ved en 7,5W lader. 
En sterkere lader ville ha ladet nettbrettet raskere. 

Kan ringe 

Z4 Tablet finnes både i WiFi-variant og en variant som støtter SIM-kort. 
Har du sistnevnte kan du også ringe med nettbrettet (da er det nok fordelaktig med et Bluetooth-hodesett), og det er kompatibelt med 4G+-standardene fra Telenor og Netcom, med teoretiske topphastigheter opp til 300Mbps over 4G-nettet. 

Av andre funksjoner kan nevnes en innebygd skjermopptaker, som lar deg ta opp det du gjør på nettbrettet og eventuelt kringkaste det direkte på YouTube. 
Dette fungerer også med spill. 

Smart connect har Sonys Xperia-produkter hatt lenge og lar deg sette opp hva som skal skje når du kobler til ekstrautstyr, for eksempel at GPS-appen automatisk starter når Bluetooth-kontakt oppnås med bilen din, eller at Spotify starter når du plugger i hodetelefoner. 

Sony har også en Xperia Lounge-app der de jevnlig holder konkurranser og gir tilbud om filmleie og andre ting. 
Via Privilege Plus-appen får du for eksempel tre leiefilmer uten å betale. 
Det er ikke all verdens utvalg av filmer, og et par av de medfølgende appene virker å være noe dårlig tilpasset nettbrett, men … 

Gledelig for mange, i hvert fall frem til FM-nettet slukkes, er at nettbrettet også har innebygd FM-radio. 
Som vanlig fordrer det at du kobler til hodetelefoner, siden hodetelefonledningen fungerer som antenne (men du kan bruke hvilke hodetelefoner som helst). 

Kamera 

Vi har ikke for vane å gjøre et stort nummer ut av kameraet på nettbrett og ser på dette som en hendig ekstrafunksjon, men vi har selvsagt ikke kunnet unngå å se folk på ferie som bruker nettbrett-kameraet som sitt primære. 

Under finner du et par bilder tatt med kameraet slik at du kan gjøre deg opp en mening, dersom dette er viktig for deg. 
Slett ikke imponerende sammenlignet med dagens ledende telefoner, men ikke så verst til å være et nettbrett. 

Selfie (med såkalt AR-effekt – de er forresten ganske morsomme): 

Konklusjon 

Sjelden har vi testet et såpass «snappy» Android-nettbrett som Z4 Tablet. 
Det responderer raskt på alle trykk, apper starter raskt og surfingen går silkemykt. 
Det presterer også svært godt i ytelsestester og har ingen problemer med de siste spillene. 

I tillegg er det svært lett og tynt, men allikevel komfortabelt å holde. 
At det er vanntett, kan være en reddende engel om man er uheldig. 

Har du PlayStation 4 fra før, kan du også strømme PS4-spill på nettbrettet dersom TV-en i stua er opptatt. 

Et lite skår i gleden med Z4 Tablet er at prislappen er ganske høy. 
I skrivende stund må du ut med cirka 5.000 og 6.000 kroner for henholdsvis WiFi- og 4G-versjonen; da med 32GB internminne (men med støtte for minnekort). 

Det er mye penger å betale for et nettbrett, men er du i markedet for et Android-nettbrett og prisen ikke er det viktigste kriteriet, gir vi våre varmeste anbefalinger til Sonys nykomling. 

Sony Xperia Tablet Z4 SGP712 
