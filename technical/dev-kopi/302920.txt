Anmeldelse:«Desolation Sounds» er ute av fokus 

Punkfavorittene Gallows har mistet fotfestet. 

ALBUM: 
Hva skjedde her, egentlig? 
Vel har det skjedd store omveltninger i Gallows-klubblokalene de siste årene, men «Gallows» fra 2012 beviste med all tydelighet at de taklet tapet av flere nøkkelpersoner, vokalist og ideolog Frank Carter inkludert. 

Men nå har åpenbart et eller annet raknet for gjengen. 
For om man ser bort fra det hinsides rå åpningskuttet «Mystic Death», hvor klaustrofobiske riff, knivskarpe gitarer, interessante rytmiske vendinger og en konfronterende Wade MacNeil går opp i en høyere enhet, sliter gjengen for det meste med å finne fotfeste. 

Isolert sett finnes det noen gode låter her, men de må bestemme seg om de skal jakte melodisk appell eller ivareta sin rolle som kompromissløse punksmartinger. 

Tittelkuttet høres ut som Queens of the Stone Age-annensorteringsmateriale - den mangler snert og den tilbakelente kulheten til Josh Homme. 
«Bonfire Season» strekker hals etter Fields of the Nephilim mørke og drømmende stemninger, men blir stående alene. 

Og sånn går det slag i slag, Gallows har mistet fokus. 
