En Thug av de helt sjeldne
Barter 6 beviser at den neste store rapperen er her allerede, og at navnet hans er Young Thug. 

Med singelen «Stoner», som kom helt på tampen av 2013 for så å bli en av 2014 største og beste rapsingler, gjorde Young Thug seg til et av raps mest spennende navn. 

Med påfølgende glitrende låter som «Danny Glover», «The Blanguage» og ikke minst «Lifestyle», var Young Thug plutselig artisten jeg og mange med meg var mest spent på videre. 

Med Barter 6 innfrir Thugger nesten alle forventninger. 

Young Thug har aldri lagt skjul på, og det er heller ikke vanskelig å høre, at hans største inspirasjon er Lil Wayne. 
Albumet skulle da også hete Carter 6 , som en hyllest til Waynes til tider glitrende albumrekke med samme navn. 

Men trusler om søksmål endret tittelen i siste liten, og Wayne og Thug er ikke akkurat venner lenger. 

Med syngende rapstil 

Men inspirasjonen er der fortsatt. 
På samme måte som Wayne i sine glansdager, bruker Young Thug stemmen som sitt viktigste våpen. 
Om tempoet er høyt eller lavt, stilen flytende eller stakkato, fungerer det uansett. 

Young Thug krever, og får, din oppmerksomhet hele veien med sin syngende rapstil. 

Lil Wayne var på sitt beste en mer imponerende rapper, men Young Thug tar mye igjen med sin evne til å lage melodiske, enkle og fengende refreng. 
Stemmebruken er også litt mer outrert enn Waynes, noe som kler hans ganske uvanlige fysiske fremtoning til rapper å være. 

Med hans inntreden er det også mye som tyder på at Waynes periode som inspirator nummer én for nye rappere er over, og at han er overtatt av Young Thug – hør bare på årets herlige Rae Sremmurd-album, som bobler over av inspirasjon fra Thugger. 

Nytt album i august 

Alt dette omsetter han i et knippe virkelig gode låter på Barter 6 . 
«Check», «Dream», «OD», «Numbers» og «Just might be» er bare noen av dem. 
Young Thug stortrives på solid produksjon fra London on the track og Wheezy. 

Ingen låter når kanskje helt opp til tidligere singler, men det har Young Thug forlengst bevist at han mestrer å lage. 
Det er derfor viktigere at dette er et helstøpt album. 

Selv om han alltid er umiskjennelig Young Thug, så har han kontroll på særegenhetene sine, og vet når han skal holde litt tilbake. 
På tross av at det er en singeldrevet sjanger, har rap veldig godt av at noen flaggbærere lager solide album som dette. 

Barter 6 gir god grunn til å tro at det neste vil bli det beste for Young Thug i en lang periode fremover – så da er det bare å glede seg til albumet Hy!£UN35 som kommer allerede i august. 
