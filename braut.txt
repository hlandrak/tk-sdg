Erling Braut Haaland[7] (/ˈhɔːlɑːnd/; født Håland 21. juli 2000 i Leeds i Storbritannia[8]) er en norsk fotballspiller som spiller for den tyske klubben Borussia Dortmund og Norges herrelandslag i fotball.[9] Han er sønn av tidligere landslagsspiller i fotball Alf-Inge Håland og Gry Marita Braut.[10]

Haalands fremste egenskaper som fotballspiller, er fart og kraft, samt teft for riktig posisjonering og ved egne målsjanser stor ro foran mål og med rene skuddtreff på ballen.
Oppvekst
Haaland ble født 21. juli 2000 i Leeds, England, da faren Alf-Inge Håland spilte for Leeds United i Premier League.[12] I 2004, tre år gammel, flyttet han til Bryne, foreldrenes hjemby i Norge.[13][14] Samtidig som han spilte fotball fra tidlig alder, deltok Haaland i forskjellige andre idretter som barn, inkludert håndball, golf og friidrett.[15] Han skal også ha oppnådd en verdensrekord i sin aldersgruppe i stille lengde da han var fem, med en registrert avstand på 1,63 meter i 2006.[16]

Karriere
Haaland gikk gradene som spiller i Bryne Fotballklubb og ble solgt til Molde Fotballklubb i januar 2017. Bryne FK hadde da sikret seg en klausul om en andel ved eventuelt videresalg av spissen.[17]

Haaland fikk sitt gjennombrudd på det øverste nivået i Norge høsten 2017, og det var stilt store forventninger til ham før sesongstart 2018. Mye av sesongoppkjøringen ble spolert av at han pådro seg lungebetennelse og ble liggende på sykehus mens lagkameratene spilte treningskamper. Han overbeviste likevel da serien startet og spilte også for Norges G19-landslag på vårsesongen.[18]

Klubblag
Utenlandske fotballklubber viste etter hvert interesse for Haaland, og etter at han hadde skåret fire mål borte mot serieleder Brann 1. juli 2018, medga Molde-trener Ole Gunnar Solskjær at det var kommet inn bud på den unge spissen.[19]. Det ble Red Bull Salzburg som kapret talentets underskrift, og han ble knyttet til klubben i starten av 2019. På våren ble det kun fem kamper fordelt på serie, cup og internasjonalt. Men fra sommeren var han med for fullt.

Haaland skrev seg inn i UEFA-historien da han som den yngste noensinne satte hat-trick i løpet av en omgang (den første) i sin debut i Mesterligaen 17. september 2019 og slik bidro vesentlig til at Red Bull Salzburg slo KRC Genk 6-2.[20]

29. desember 2019 skrev han under en kontrakt med Borussia Dortmund frem til 30. juni 2024.[21]

18. januar 2020 scoret han tre mål i sin første kamp for Borussia Dortmund, etter at han kom inn i det 65. spilleminutt.[22][23] Etter at han seks dager senere fulgte opp med to mål på rundt 20 minutter i sin første hjemmekamp for klubben, representerte dette skåringsrekord per spilt tid for tysk Bundesliga med samlet fem mål på 59 minutter.[24]

18. februar 2020 skåret han to mål mot Paris Saint-Germain FC i Mesterligaen og ble spilleren som raskest har skåret ti mål i turneringen. Han brukte sju kamper, fire færre enn den forrige rekorden.[25]

I den tyske Supercup-finalen 30. september 2020 skåret han mål og har dermed skåret i debuten for Borussia Dortmund i fire turneringer: Bundesligaen, Mesterligaen, den tyske cupen og den tyske supercupen. I tillegg skåret han i sitt første derby mot Schalke 04.[26]

9. januar 2021 skåret han to mål mot RB Leipzig og med det 25 mål på 25 kamper i Bundesliga; ingen har gjort dette raskere enn Haaland.[27]

Han ble toppscorer i champions league 2020/2021 og ble kåret til årets angrepsspiller i champions league. Han har nå scoret 20 mål og gitt to målgivende på 16 kamper!

Landslagsspill
Haaland spilte alle kampene for Norges G19-landslag i fotball under U19-EM 2018 i Finland.[28]

Han ble tatt ut i Norges tropp til U20-VM 2019 i Polen.[29][30] Han skåret bare i én av de tre kampene, mot Honduras, men til gjengjeld ni ganger. Likevel røk Norge ut etter de tre innledende kampene.

Den 27. august 2019 ble han tatt ut i sin første seniorlandslagstropp for Norge i kampene mot Malta og Sverige,[31] og 5. september 2019 fikk han sin første landskamp for Norge mot Malta.[32]

Den 4. september 2020 scoret han sitt første landslagsmål for Norge mot Østerrike.[33]

Den 11. oktober 2020 scoret han sitt første hat-trick for Norge – hjemme mot Romania. [34] Den 7. september 2021 scoret han sitt andre hat-trick på landslaget – i 5–1-seieren over Gibraltar.

Kåringer og priser
Erling Braut Haaland fikk i 2018 Nettavisen-prisen som årets unge spiller i Eliteserien.[35]

I 2019 ble han kåret til årets spiller i Østerrike,[36] og fikk også prisen for «årets gjennombrudd» i under Idrettsgallaen 2020.[37]

I november 2020 ble han tildelt «Golden Boy» som blir gitt til den fotballspilleren under 21 år som har imponert gjennom ett kalenderår.

I desember 2020 vant han Nettavisen-prisen som årets sportsnavn.